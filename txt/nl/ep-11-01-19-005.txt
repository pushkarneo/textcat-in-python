<CHAPTER ID="005">
Activiteitenprogramma van het Hongaars voorzitterschap van de Raad (debat) 
<SPEAKER ID="044" NAME="De Voorzitter">
Aan de orde zijn de verklaringen van de Raad en de Commissie over het activiteitenprogramma van het Hongaars voorzitterschap van de Raad.
<P>
Het roulerend voorzitterschap is thans in handen van een ander land. Hongarije bekleedt voor het eerst in de geschiedenis het voorzitterschap en dat is altijd een belangrijke gebeurtenis in de Europese Unie. Tijdens het Belgisch voorzitterschap hebben wij nieuwe vormen van samenwerking ontwikkeld tussen het voorzitterschap en de Raad, gepaard gaande met vergaderingen op administratief, Commissie-, ministerieel en voorzittersniveau, of, met andere woorden, bijeenkomsten tussen het voorzitterschap en de Voorzitter van het Europees Parlement. Met de premier, de heer Orbán heb ik al afgesproken dat wij deze vormen van samenwerking ook tijdens het Hongaarse voorzitterschap zullen voortzetten. Vandaag buigen wij ons over het activiteitenprogramma van het Hongaars voorzitterschap. Ik heet premier Orbán welkom in het Europees Parlement. Het doet ons deugd dat wij een gedegen bespreking kunnen houden van een groot aantal kwesties in verband met deze halfjaarlijkse periode en onze samenwerking.
<SPEAKER ID="045" NAME="Viktor Orbán">
fungerend voorzitter van de Raad. - (HU) Zeer geëerde dames en heren, ik ben blij dat onze aanwezigheid op zo'n grote interesse kan rekenen in het Europees...
<P>
(Spreker wordt door de Voorzitter onderbroken).
<SPEAKER ID="046" NAME="De Voorzitter">
Collega's, we begrijpen dat dit een demonstratie is en u hebt uw punt gemaakt. Ik verzoek u het daar bij te laten. We moeten verder met ons debat.
<SPEAKER ID="047" NAME="Viktor Orbán">
fungerend voorzitter van de Raad. - (HU) Ik ben blij dat de vergaderingen van het Europees Parlement qua bedrijvigheid en beleving niet onderdoen voor de vergaderingen van het Hongaarse parlement, dus ik voel me thuis.
<P>
Ik dank u zeer voor de uitnodiging, ik begroet de leden van het Parlement, voorzitter Barroso en de Voorzitter van het Europees Parlement, een goede oude vriend, met respect.
<P>
Dames en heren, allereerst wil ik graag laten weten dat het een eer voor me is dat ik hier als fungerend voorzitter van de Raad mag spreken. Voor u is dit natuurlijk een halfjaarlijks terugkerende routine: u ziet hier elk half jaar een premier die het programma van het voorzitterschap presenteert. Vanuit ons oogpunt, het oogpunt van de Hongaren, is dit veel belangrijker dan een halfjaarlijkse routine. Voor ons is het een teken van historische gerechtigheid dat we hier vandaag kunnen staan. Ik help u er graag aan herinneren dat Hongarije na de Tweede Wereldoorlog het grootste aantal mensenlevens en het meeste bloed heeft opgeofferd voor vrijheid en democratie, zowel tijdens de revolutie in 1956 als bij de vergeldingsacties die daarop volgden. Wij waren de eersten die het communistische systeem begonnen te ontwrichten en een gewapende strijd aanbonden tegen het Sovjetimperium, en wij hebben de wereld bewezen dat de communistische doctrine niet een onschuldige ideologie is, maar een gevaarlijke bedreiging voor de westerse civilisatie. We hebben de eerste steen uit de muur van het communisme geslagen en de tocht die door dit gat kwam, vaagde het hele communistische regime weg.
<P>
Dames en heren, om deze reden ben ik van mening dat wij Hongaren met recht kunnen zeggen dat we er veel aan hebben gedaan om Europa weer een eenheid te laten worden. Daarom is het voor de Hongaren een kwestie van historische gerechtigheid dat hier de premier van Hongarije vandaag als fungerend voorzitter van de Raad mag spreken. Ik kan u verzekeren dat wij in de voetsporen van de opstandelingen van 1956 treden en met hun ideeën en overtuiging de Europese eenheid willen dienen.
<P>
Dames en heren, wij in Midden-Europa, dus ook de Hongaren, hebben altijd belang gehad bij een verenigd Europa en dat is nog steeds zo. Voor de totstandbrenging en handhaving van de Europese eenheid is echter ook daadkracht nodig. Twintig jaar geleden had Europa de kracht om verdeeldheid te boven te komen en een eenheid te vormen. Europa begreep dat dit historische moment moest worden aangegrepen om Europa opnieuw één te laten worden. Aan deze daadkracht herinnert ook het motto van het Hongaarse voorzitterschap: "Een sterk Europa".
<P>
Dames en heren, we staan nu voor een even zware uitdaging als twintig jaar geleden, en daarom is het misschien niet overdreven om te stellen dat de Europese Unie het moeilijkste jaar van de afgelopen twintig jaar voor de boeg heeft. We moeten de stormen van een wereldcrisis beteugelen en de plaats van Europa vinden in een wereldeconomie die een volledige transformatie en herordening ondergaat. Ik ben van mening dat Europa verenigd moet blijven om stand te kunnen houden, en ook nu is voor die eenheid daadkracht nodig. Ik ben ervan overtuigd dat alle lidstaten van de Europese Unie, dus ook mijn eigen land, alleen sterk en succesvol kunnen zijn als de Europese Unie zelf ook sterk is. Als zij sterk is, kan zij anticiperen op de uitdagingen die voortkomen uit het mondiale concurrentievermogen, en op uitdagingen op het vlak van demografie, milieu, klimaat en veiligheid. De vraag is alleen waaruit Europa kracht kan putten. Het antwoord op deze vraag krijgen we als we eerst een andere vraag stellen, namelijk: waardoor wordt Europa vandaag de dag verzwakt? Waardoor wordt het concurrentievermogen van onze hele civilisatie aangetast? Het is duidelijk dat we niet worden bedreigd door andere werelddelen of door een vreemde ideologie, integendeel: ons echte probleem is heel praktisch van aard. De Engelse taal heeft daar een heel kort, simpel woord voor: "debt”. De kracht van Europa wordt op dit moment door een gigantische schuldenlast ondermijnd en uitgeput. In de nieuwe concurrentiestrijd van de nieuwe wereld na de crisis is de schuldenlast de grootste remmende kracht en het grootste risico voor de westerse wereld met daarbinnen Europa.
<P>
Dames en heren, het Hongaarse voorzitterschap is ervan overtuigd dat de schulden maar op één manier kunnen worden ingelost en dat is met werk. Wij Hongaren weten dit maar al te goed, want het probleem van de Hongaarse economie wordt juist veroorzaakt door het feit dat bij ons de werkgelegenheid het laagst is in heel Europa, in de hele Europese Unie. Ik schaam me zelfs om dit getal hardop uit te spreken: dit is slechts 55 procent. En als er geen werk is en geen banen, dan is er ook geen geld en steken mensen zich in de schulden en gaan ze leningen aan. Welnu, dames en heren, de traditionele Europese mentaliteit die respect heeft voor werk is onze echte hulpbron voor de toekomst. De Europese mentaliteit die werk respecteert, heeft onze beschaving succes gebracht. We hebben een Europese gedragscode waarvan al eeuwen een van de hoekstenen het gebod van prudent financieel beleid is, dat wil zeggen dat we niet meer mogen uitgeven dan we kunnen produceren. Een andere fundamentele Europese waarde is dat we onze kinderen en kleinkinderen niet mogen opzadelen met onze schulden. Ik ben ervan overtuigd dat bij respect voor werk ook de overweging, de opvatting hoort dat we alleen recht op iets hebben als we er eerst voor hebben gewerkt. Als we van tevoren alles kunnen krijgen waar we anders alleen als vrucht van jarenlang werken recht op zouden hebben, kunnen we vraagtekens zetten bij de zin van ons werk, en dan verschuift de zin van ons werk steeds meer richting de aflossing van onze toenemende schulden, en dan zal onze hele houding over werk veranderen. Dit is de crisis waarmee we allemaal geconfronteerd worden.
<P>
Dames en heren, iedereen is het eens met de diagnose van de schuldenlast. Dit is voor ons, debatterende Europese politici, net een ziekte. Iedereen is het eens over de diagnose, maar er worden verhitte discussies gevoerd over de behandeling. De ziekte is echter wel gevaarlijk en de tijd dringt. Ik ben dus van mening dat we niet veel tijd hebben voor discussies, vooral niet over de afweging om bepaalde therapieën die ongebruikelijk en nieuw zijn bij voorbaat van de hand te wijzen, juist omdat ze ongebruikelijk en nieuw zijn. We hebben moed en openheid nodig zodat de regeringen en parlementen van de afzonderlijke natiestaten hun schuldencrises de baas kunnen worden. Maar ik ben ervan overtuigd dat de burgers van Europa dit ook van ons verwachten. Ze verwachten banen, groei en zekerheid, en daarom, dames en heren, wordt het centrale thema van het Hongaarse voorzitterschap, waarvan u de precieze beschrijving puntsgewijs in dit boekje kunt terugvinden, gevormd door economische kwesties, en bovenaan het prioriteitenlijstje van het Hongaarse voorzitterschap prijken juist kwesties en problemen die samenhangen met de economische- en de schuldencrisis.
<P>
Dames en heren, het Hongaarse voorzitterschap onderschrijft de richting die de Raad heeft uitgestippeld, de richting van crisisbeheersing, maar er zijn verdere inspanningen nodig, en daarom zijn wij ervan overtuigd dat het basisverdrag moet worden gewijzigd, en dat er een wettelijke basis moet worden gelegd om het huidige, tijdelijke mechanisme voor crisisbeheer vanaf 2013 te vervangen door een permanent stabiliteitsmechanisme. Het Hongaarse voorzitterschap zal alles in het werk stellen om dat te bereiken. Verder staan de versterking van de coördinatie van het economische beleid, bevordering van economische groei en het bereiken van duurzame economische groei met het oog op het creëren van banen centraal in de visie van het Hongaarse voorzitterschap. Het is daarom een prioriteit van ons voorzitterschap, en hiervoor wil ik graag uw medewerking vragen, om zes wetten in te voeren die dit doel, coördinatie van het economisch beleid, dienen. Graag vraag ik hiervoor uw toegewijde medewerking. Het Hongaarse voorzitterschap stelt zich op als Parlementsvriendelijk voorzitterschap, en daarom vraag ik u om alles in het werk te stellen zodat deze zes wetten in samenwerking met ons zo snel mogelijk kunnen worden aangenomen.
<P>
Het Hongaarse voorzitterschap is ervan overtuigd dat de structurele hervormingen van de lidstaten consequenter moeten worden doorgevoerd en beter op elkaar moeten worden afgestemd dan tot nu toe het geval was. Het Europees Semester is van start gegaan en dat is nieuw voor ons allemaal: niet alleen voor ons, Hongaren, maar ook voor u, aangezien dit een geheel nieuw programma van de Europese Unie is. Het semester is begonnen met het jaarlijkse verslag van de Commissie over de macro-economische groei, en graag feliciteer ik voorzitter Barroso met dit uitstekende document, dat geschikt is om de eerste stap te zetten, en dat de koers en de inhoud aangeeft voor de debatten die tijdens ons voorzitterschap in diverse Raadsformaties zullen worden gevoerd.
<P>
Dames en heren, uiteraard zullen wij op nationaal niveau een geloofwaardig beleid moeten voeren voordat we een gemeenschappelijk economisch beleid voor Europa kunnen vaststellen. Graag informeer ik u dat er een goede kans bestaat dat mijn land, dat lange tijd op het strafbankje van de Europese Unie heeft gezeten vanwege de procedure voor buitensporige tekorten, nu een reële kans heeft om uit deze situatie te komen. In het jaar 2011 zal het begrotingstekort in Hongarije al minder dan 3 procent bedragen en zullen we een van de twee EU-lidstaten zijn waar de staatsschuld in 2011 zal dalen. Dit is cruciaal voor de geloofwaardigheid van het programma van ons voorzitterschap.
<P>
Dames en heren, voor het Hongaarse voorzitterschap is het van bijzonder groot belang dat we de interne markt versterken. Wij denken dat de versterking van de interne markt een van de mogelijke bronnen is voor economische groei. We willen de bestaande beperkingen opheffen, we willen deregulering en we willen de interne markt uitbreiden naar nieuwe terreinen, zoals digitalisering. We steunen het gunstige bedrijfsklimaat dat moet worden geschapen voor kleine en middelgrote ondernemingen.
<P>
Het energiebeleid en innovatie zijn twee van de prioriteiten van het Hongaarse voorzitterschap, die we op 4 februari zullen bespreken op een gezamenlijke top. Graag informeer ik u dat het in de optiek van Hongarije van doorslaggevend belang is dat we de bestaande wettelijke barrières in het energiebeleid uit de weg ruimen en dat we de ontbrekende infrastructurele verbindingen aanleggen, zodat er een echte en interoperabele energiemarkt tot stand komt in Europa. Een even belangrijke doelstelling van het Hongaarse voorzitterschap is dat Europa op energiegebied moet beschikken over gediversifieerde toeleveringsroutes. Het Europese energiebeleid staat voor een doorbraak, de lidstaten hebben de akkoorden gesloten - volgende week onderteken ik met de Slowaakse premier het Slowaaks-Hongaarse akkoord - waarmee het eerste Noord-Zuid-gasdistributienetwerk van de Oostzee tot de Adriatische Zee, en via Roemenië tot aan de Zwarte Zee, in bedrijf kan worden gesteld en er een volledige interconnectie kan ontstaan. Aangezien we de afgelopen veertig jaar in termen van oost en west hebben gedacht, ontbreekt een noord-zuidverbinding en in dat opzicht zie ik de verdragen die zullen worden ondertekend als een doorbraak.
<P>
Dames en heren, de Roma-strategie is een prioriteit van het Hongaarse voorzitterschap, want een slim Europa zonder hart is niets waard. Dat betekent dat Europa de meest benadeelde sociale groepen mogelijkheden moeten bieden voor sociale integratie. Dit is nu niet het moment voor het debat over de Roma-strategie, maar als leider van een land dat te maken heeft met deze kwestie wil ik u slechts meegeven dat we allemaal met vuur spelen, en als het ons niet lukt om op Europees niveau een Roma-strategie te ontwikkelen, zullen de al gevestigde en in zekere mate geïntegreerde Roma-gemeenschappen in Europa opnieuw voor een nomadische levensvorm kiezen, waarmee het probleem van de landen waar dit nu speelt naar andere landen overgaat. Dit geeft aanleiding voor het formuleren van een Europees strategisch antwoord op de Roma-kwestie die normaal gesproken onder de bevoegdheid van de lidstaten valt. Persoonlijk zou ik erg trots zijn als het ons samen zou lukken om aan het eind van het Hongaarse voorzitterschap in juni een gemeenschappelijke Europese strategie ten aanzien van de Roma aan te nemen.
<P>
Dames en heren, ik moet ook de uitbreidingskwestie aanstippen, hoewel ook ik zie dat er uitbreidingsangst heerst in Europa, die begrijpelijk is. We kunnen onze eigen interne problemen niet eens de baas worden, en onder die omstandigheden is het een uitermate riskante zaak om steeds met nieuwe uitbreidingsideeën op de proppen te komen. Toch zou het Hongaarse voorzitterschap graag zien dat de optimistische houding ten opzichte van uitbreiding in Europa terugkeert. We hopen dat de Europese Unie zal onderkennen dat de klus nog niet geklaard is. Er zijn immers landen in Europa die weliswaar zouden kunnen toetreden, maar nog geen lid zijn van de Europese Unie. Persoonlijk vind ik het zelfs onrechtvaardig dat een land als Kroatië dat de laatste jaren betere prestaties heeft geleverd dan bijvoorbeeld Hongarije, een EU-lidstaat, nog altijd buiten de deur wordt gehouden en niet wordt toegelaten als nieuwe lidstaat. Daarom wil het Hongaarse voorzitterschap de toetredingsonderhandelingen met Kroatië tot aan de ondertekening, de periode van afronding, voltooien.
<P>
Ik weet dat de uitbreiding van het Schengengebied een controversieel onderwerp is. Het gaat hier om Roemenië en Bulgarije, maar als goede kenner van deze regio en bovendien als inwoner van een buurland van dit gebied, weet ik heel goed dat deze landen klaar zijn, en al weet ik dat het Hongaarse voorzitterschap op discussies kan rekenen, ik zal altijd persoonlijk opkomen voor Bulgarije en Roemenië zodat zij, zodra dit kan, dat wil zeggen zo snel mogelijk, moeten worden toegelaten tot het Schengengebied.
<P>
Dames en heren, in de programma's van het Hongaarse voorzitterschap komt ook de Donaustrategie aan bod alsmede de overtuiging dat de Europese Unie ook in de toekomst een leidende rol op zich moet nemen in de mondiale strijd tegen de klimaatverandering, en daarom willen we graag dat als de resultaten van de top in Cancún van december 2010 in de uitvoeringsfase komen, we de onderhandelingen kunnen voortzetten zodat er aan het eind van 2011 wettelijk bindende beslissingen kunnen worden genomen.
<P>
Dames en heren, mijn spreektijd bereikt langzaam de grens van het onbeleefde en daarom wil ik alleen nog noemen dat het Hongaarse voorzitterschap zich ook zal richten op het debat over het gezinsbeleid en de demografische situatie. Ik wil graag, zonder interinstitutionele debatten te provoceren, dat Hongarije eraan kan bijdragen dat de Europese Unie een duidelijk en vastberaden standpunt inneemt over godsdienstvrijheid, en optreedt tegen de vervolging van christenen. Dit is een belangrijke kwestie voor het komende half jaar.
<P>
Dames en heren, ten slotte wil ik u vertellen dat ik besef dat ieder van ons die in deze zaal staat of zit politicus is. We hebben onze eigen opvattingen, onze eigen principes, onze eigen kameraden en onze eigen belangen. Dit alles in overweging nemend, wend ik me met het respectvolle voorstel tot u dat welke mening u ook bent toegedaan over de Hongaarse binnenlandse politiek, u uw kritische opmerkingen en acties in verband met de Hongaarse binnenlandse politiek niet mag laten interfereren met de komende zes maanden van het Hongaarse voorzitterschap van de Europese Unie. Als u dat wel doet, ben ik uiteraard bereid de strijd aan te gaan, maar als u deze zaken samenneemt, ondervindt niet Hongarije daar schade van, maar in de eerste plaats de hele gemeenschap van de Europese Unie. Daarom verzoek ik u in het belang van de Europese Unie en de moeilijke taken die wij in het verschiet hebben dit onderscheid te maken, als u daar de mogelijkheid toe ziet. Hongarije heeft ook het laatste debat weten terug te voeren naar de kaders van het gezonde verstand en een rationele dialoog, toen voorzitter Barroso en ik overeenkwamen dat we het onderzoek van de Europese Unie in verband met de bekritiseerde mediawet met genoegen zouden aanvaarden, en we voortdurend overleg zouden plegen over de op- en aanmerkingen, en dat als er enig bezwaar kan worden vastgesteld en geverifieerd, we uiteraard bereid zijn om de wet te wijzigen. Voor ons zijn dit geen prestigekwesties, krachtmetingen of gevallen van ijdelheid. Overigens wil ik slechts terzijde opmerken dat als iemand wil opkomen voor Europese persvrijheid, diegene in de toekomst altijd kan rekenen op de Hongaarse regering die haar aandeel in de strijd tegen het communisme heeft gehad.
<P>
Dames en heren, we weten dat Europa een bijzonder moeilijk half jaar voor de boeg heeft, maar ik ben optimistisch, en ik denk dat Europa tegen deze taak is opgewassen. Na de Tweede Wereldoorlog was Europa ook te midden van haat en puinhopen in staat om een samenwerkingsverband van Europese volkeren tot stand te brengen. In 1989 en 1990 was Europa in staat zich te herenigen en dus heb ik alle reden om aan te nemen dat Europa ook nu een antwoord kan geven op de vergelijkbare historische uitdaging die voor ons ligt. Dat betekent dat we tijdens, maar ook na het Hongaarse voorzitterschap meer nodig hebben dan ambitieuze administratie. We moeten verder kijken dan de dossiers die zich op de bureaus opstapelen en we moeten zelfs verder kijken dan de horizon van zaken die in een half jaar of één à twee jaar kunnen worden afgehandeld. Het Hongaarse voorzitterschap is ervan overtuigd dat een gemeenschap alleen bij elkaar kan worden gehouden met gemeenschappelijke doelen en waarden. Gemeenschappelijke doelen kunnen alleen worden gebaseerd op gemeenschappelijke waarden. Het Hongaarse voorzitterschap zal zijn dagelijks werk uitvoeren in het belang van dit grote, toekomstgerichte Europese doel, respect tonen voor iedereen en zich met volledige nederigheid aan het doel wijden. Ik dank u voor uw aandacht.
<SPEAKER ID="048" NAME="De Voorzitter">
Mijnheer de premier, dank u wel voor uw toespraak en voor uw presentatie van het activiteitenprogramma van het Hongaars voorzitterschap van de Raad.
<SPEAKER ID="049" NAME="José Manuel Barroso">
voorzitter van de Commissie. - (EN) Mijnheer de Voorzitter, de start van 2011 is een historisch moment voor Hongarije, aangezien het land voor het eerst aan het roer komt te staan van de Raad van de Europese Unie. Het is echter ook een cruciaal moment voor de Europese Unie in haar geheel. Het Hongaars voorzitterschap valt namelijk in een tijdsgewricht dat om een uitzonderlijk gevoel van verantwoordelijkheid vraagt ten aanzien van de taken die wij in Europa de komende tijd moeten vervullen.
<P>
Het is bijzonder passend dat het Hongaars voorzitterschap als motto heeft gekozen voor een "sterk Europa”. Europa is immers op zijn sterkst en effectiefst als wij als eenheid opereren, als wij op gecoördineerde wijze handelen op basis van krachtige instellingen, als wij blijk geven van een gemeenschappelijke vastberadenheid om ons goed door deze woelige tijden heen te slaan, en als wij laten zien dat wij door samen te werken in staat zijn oplossingen te vinden voor de meest prangende problemen.
<P>
Het is van belang dat wij hier goed van doordrongen blijven, want wij zijn nog lang niet in veilige wateren. Er is geen weg terug en wij kunnen niet doen alsof alles maar zijn gangetje gaat. Als wij onze visie voor Europa 2020 willen verwezenlijken, zullen wij onverwijld hervormingen moeten doorvoeren en innovatieve beleidsmaatregelen moeten ontwikkelen. Ik zie dan ook uit naar mijn samenwerking met minister-president Orbán en het Hongaars voorzitterschap om deze samenwerking tot een succes te maken. Laat ik hier op dit moment minister-president Orbán op het hart drukken dat hij kan rekenen op de onvoorwaardelijke steun van de Commissie in dezen.
<P>
Tegelijkertijd hoopt de Commissie ook zeer dat zij kan rekenen op de steun van het Hongaars voorzitterschap. Een vruchtbaar partnerschap is met name van belang op vlakken als financiële diensten, economische governance, de tenuitvoerlegging van de Europa 2020-strategie, energie en de interne markt. Ik ben dan ook verheugd dat de prioriteiten van het voorzitterschap hier geheel en al een weerslag van vormen.
<P>
Een solide partnerschap met het Europees Parlement is evenzeer cruciaal, omdat in sommige gevallen een snelle behandeling van voorstellen van belang is. Zo zullen wij bijvoorbeeld zo snel mogelijk moeten beschikken over betere middelen voor economische governance. De Europese Raad heeft daarvoor het duidelijke doel bepaald van verwezenlijking in juni 2011. In dat opzicht zijn het werkritme dat door het Hongaars voorzitterschap in gang is gezet en de opmerkingen die wij zojuist hebben gehoord van de minister-president, bemoedigend.
<P>
Aan het begin van dit nieuwe voorzitterschap is er reeds een uitgebreide EU-agenda opgesteld, met inbegrip van bijbehorende bestuursinstrumenten. Het Europees Semester, de Europa 2020-strategie en haar kerninitiatieven, en de Single Market Act - al deze belangrijke initiatieven zijn reeds besproken en goedgekeurd door de instellingen van de EU. Maar wij zullen uiteraard nog meer moeten doen en het is dan ook de hoogste tijd om gedecideerd een alomvattend programma door te voeren.
<P>
Het Europees Semester vormt het hart van de hervormde economische strategie van de Europese Unie. De goede tenuitvoerlegging daarvan zal voor de komende maanden de belangrijkste opdracht zijn. Met de goedkeuring van de jaarlijkse groeianalyse heeft de Commissie vorige week het startsein gegeven voor het Semester. Volgend op gesprekken in diverse samenstellingen van de Raad moet dit proces culmineren in de bijeenkomst van de Europese Raad in maart, die belangrijke beleidsrichtsnoeren zal bieden voor de lidstaten, die hun weerslag moeten vinden in hun stabiliteits- en convergentieprogramma's, alsmede in hun nationale hervormingsprogramma's, die beide in april verwacht worden.
<P>
Omdat deze zaken reeds besproken zijn in het vorige debat, zal ik er nu niet te gedetailleerd op ingaan, maar de prioriteit ligt vanzelfsprekend bij macro-economische stabiliteit, namelijk consolidatie van de begroting, structurele hervorming en, uiteraard, een aanzet tot hernieuwde economische groei, waarbij werkgelegenheid vanzelfsprekend ons belangrijkste punt van zorg is.
<P>
Definitieve overeenstemming ten aanzien van het resolutiemechanisme voor Europees crisisbeheer is eveneens een belangrijke mijlpaal die tijdens het Hongaars voorzitterschap moet worden behaald. Het Hongaars voorzitterschap speelt daarnaast een belangrijke rol bij het in banen leiden van onze inspanningen ten aanzien van de herintroductie van de interne markt. Naar aanleiding van de openbare raadpleging die door de Commissie over de Single Market Act is opgezet, worden de EU-instellingen gevraagd in te stemmen met een definitief actieplan dat eind 2012 moet worden gerealiseerd.
<P>
Energie is al evenzeer een cruciaal beleidsterrein voor de komende maanden, en dit staat reeds op de agenda voor de Europese Raad van 4 februari. De Commissie heeft inmiddels een reeks belangrijke energie-initiatieven ter tafel gebracht, die het uitgangspunt zullen vormen van de Europese Raad van februari. Daarbij gaat het onder meer om de energieagenda voor 2020, onze mededeling inzake energie-infrastructuurprojecten. Wij zullen op korte termijn een kerninitiatief voor efficiënt gebruik van hulpbronnen goedkeuren, waarin energie eveneens een belangrijke rol speelt.
<P>
De Commissie is van plan haar werkzaamheden te baseren op de volgende vijf pijlers: een krachtig energiebeleid als sleutel voor concurrerende en duurzame groei en energieveiligheid; de interne energiemarkt als voordeel; de bouw van de nieuwe energie-infrastructuur van de Europese Unie; aanzienlijke vordering op het vlak van energie-efficiëntie; en de ontwikkeling van een doelmatige en gemeenschappelijke nieuwe benadering voor een buitenlands energiebeleid.
<P>
De steun van het voorzitterschap en het Europees Parlement is eveneens vereist om tot overeenstemming te komen ten aanzien van het EU-octrooi. Op verzoek van diverse lidstaten heeft de Commissie op 14 december een voorstel voor betere samenwerking op dit vlak aangenomen. De Commissie is verheugd over het voornemen van Hongarije om onder zijn voorzitterschap verder te gaan met het werk ten aanzien van het EU-octrooi.
<P>
De onderhandelingen met Kroatië zijn nu een eindfase ingegaan. Het afronden van die onderhandelingen onder het Hongaars voorzitterschap is een ambitieuze doelstelling, met name gelet op de resterende vereisten waaraan Kroatië nog zal moeten voldoen. Dit zal van de kant van Kroatië een ultieme inspanning vereisen.
<P>
Ik verwelkom het feit dat het Hongaars voorzitterschap de sociale en economische integratie van de Roma als een van zijn prioriteiten stelt. De Commissie heeft een Roma-taskforce ingesteld om het gebruik en de doelmatigheid van de Europese en nationale fondsen ten behoeve van de integratie van de Roma te onderzoeken. Op basis hiervan zal de Commissie in april een EU-kader voor de nationale strategieën voor integratie van de Roma presenteren.
<P>
Het nieuwe voorzitterschap zal ook zijn schijnwerpers richten op de Donaustrategie. De Donauregio heeft enorme potentie, die vooralsnog niet wordt aangeboord vanwege ineffectieve samenwerking. De bedoeling is een meer gecoördineerde benadering te ontwikkelen om de Europese meerwaarde naar deze regio te brengen. De Commissie is verheugd dat het voorzitterschap zich volledig voor deze strategie wil inzetten. Hongarije heeft reeds een aanzienlijke bijdrage geleverd aan de voorbereiding ervan, met inbegrip van het opstellen van beleidsdocumenten en het organiseren van een conferentie in Boedapest, waar ik tot mijn genoegen bij aanwezig was. Het voorzitterschap zal de Donaustrategie door de Raad moeten loodsen en vervolgens de tenuitvoerlegging ervan moeten lanceren.
<P>
Tot slot zal het debat over het cohesiebeleid de komende maanden worden verscherpt. De Commissie verwelkomt de voorstellen van het voorzitterschap om de voorstellen in het vijfde cohesieverslag te gaan bespreken. Wij zullen deze zomer naar aanleiding van voorstellen inzake het volgend financieel kader wetsvoorstellen indienen voor het toekomstige cohesiebeleid. Het vijfde Cohesieforum, dat eind januari in Brussel wordt gehouden, biedt gelegenheid voor een debat tussen de belangrijkste belanghebbenden. Het is bemoedigend dat minister-president Orbán daar zelf bij aanwezig zal zijn. Effectiviteit en Europese meerwaarde moeten de leidende beginselen van de hervorming zijn. Het is de overtuiging van de Commissie dat het cohesiebeleid krachtiger de beleidsprioriteiten en hervormingsagenda voor Europa 2020 moet schragen. Ik reken in dit opzicht op de steun van het voorzitterschap. Het is in ons aller belang en ons aller verantwoordelijkheid om dit beleid doelmatiger te maken. Alleen zo kunnen wij de ambitieuze begroting voor het cohesiebeleid rechtvaardigen.
<P>
Omdat ik weet dat dit een punt van politieke zorg is, wil ik nog een laatste opmerking maken over de Hongaarse mediawet. Het beginsel van de persvrijheid is heilig binnen de Europese Unie. Dit heb ik gezegd in Brussel en in Boedapest toen ik de eer had te spreken met minister-president Orbán. De Commissie heeft de wet nader bekeken en schrijft deze week de Hongaarse autoriteiten aan om opheldering te vragen over een aantal aspecten die juridische complicaties zouden kunnen veroorzaken en die tot enige bezorgdheid hebben geleid. Uitgaande van de antwoorden van de Hongaarse autoriteiten zullen wij de situatie verder beoordelen. De minister-president heeft reeds aangegeven dat er wijzigingen worden doorgevoerd, mocht de Commissie na haar juridische beoordeling van mening zijn dat dit nodig is.
<P>
Minister-president Orbán zei zojuist dat hij een politicus is. Ik twijfel er niet aan dat hij een zeer toegewijde politicus is en ik denk dat u allemaal zult onderschrijven dat wij ons, een aantal juridische zaken daargelaten (die zullen worden behandeld op een objectieve en onpartijdige manier, omdat wij Hongarije zullen behandelen als elke andere lidstaat), zullen moeten richten op politieke zaken. Om het voorzitterschap tot een succes te maken heeft Hongarije, net als iedere andere lidstaat die het roulerend voorzitterschap vervult, de volledige steun nodig van alle overige lidstaten en de Europese instellingen. Ik hoop dat minister-president Orbán dit in ogenschouw neemt.
<P>
Ik twijfel er niet aan dat dit voorzitterschap, dat een zeer kritieke fase voor de Europese Unie markeert, een succes wordt. Laten wij zorgen dat de juiste procedures hun beslag krijgen en laten wij tegelijkertijd onze volledige steun aan Hongarije geven bij de vervulling van deze zware taak. Tijdens een recent bezoek aan Hongarije sprak ik regelmatig met jonge mensen die zeiden dat ze trots waren dat hun land voor het eerst belast was met het leiderschap over de Raad en de Europese Unie. Laten wij daarom zorgen dat Hongarije Europa dichter nadert en dat Europa Hongarije dichter nadert.
<P>
Er is nog veel werk te verrichten. Het Hongaars voorzitterschap kan rekenen op alle steun van de Europese Commissie bij het nastreven van zijn prioriteiten. Alleen door deze doelstellingen te verwezenlijken, kunnen wij een sterk Europa creëren, een Europa dat zorgt voor groei en banen, dat zorgt dat onze waarden - namelijk de heilige waarden van vrijheid en rechtvaardigheid - behouden blijven en versterkt worden, en dat zorgt dat onze samenlevingen kunnen floreren in een veranderende wereld.
<P>
(Applaus)
<SPEAKER ID="050" NAME="Joseph Daul">
namens de PPE-Fractie. - (FR) Mijnheer de Voorzitter, zelden heeft het voorzitterschap van de Raad van ministers voor zoveel uitdagingen gestaan: de uitdaging van de euro, die we moeten stabiliseren, de uitdaging van de werkgelegenheid, waarvoor een sterkere groei en dus een beter functionerende economie nodig is, de uitdaging van de energieonafhankelijkheid en van de voedselveiligheid, terwijl de prijzen van grondstoffen alarmerend aan het stijgen zijn. Ik twijfel er niet aan dat het Hongaarse voorzitterschap deze uitdagingen het hoofd kan bieden, samen met de Commissie, de Raad en het Parlement.
<P>
Mijnheer Orbán, u heeft het vertrouwen van uw kiezers in Hongarije gekregen. Uw partij, Fiatal Demokraták Szövetsége (FIDESZ), is gebaseerd op een idee, een ideaal, een waarde: vrijheid en democratie. U heeft sinds u gekozen bent, samen met het Hongaarse parlement, een hele serie hervormingen doorgevoerd waar uw bevolking om gevraagd heeft door u op democratische wijze een ruime meerderheid te geven.
<P>
Momenteel wordt een van die hervormingen - die van de media - juridisch onderzocht door de Europese Commissie, hoedster van de verdragen. U heeft vorige week - en ik dank u daarvoor - tijdens gesprekken met mijnheer Barroso en ook daarna gezegd dat u, indien mocht blijken dat deze wet niet in overeenstemming is met het Europees recht, de benodigde wijzigingen zult voorleggen aan uw parlement. Ik vertrouw u volledig op uw woord. Van mijn kant stel ik, net als u, vertrouwen in de Europese Commissie in haar rol van hoedster van de verdragen, en ook stel ik vertrouwen in u, dat u de Europese regels naar de letter en de geest zult respecteren.
<P>
Mijnheer Orbán, we kennen elkaar al een hele tijd en ik beschouw u als een groot Europeaan. Ik heb geen enkele reden te betwijfelen dat u zult doen wat u gezegd heeft met betrekking tot de mediawet en de andere prioriteiten van uw voorzitterschap.
<P>
Dan kom ik nu bij die prioriteiten, te beginnen met de eerste: de stabiliteit van Europa. Het is wellicht een goede zaak dat de twee voorzitterschappen van de Raad die elkaar in 2011 opvolgen, bekleed zullen worden door landen die niet tot de eurozone behoren, maar daar wel binnenkort toe willen toetreden.
<P>
Zowel Hongarije als Polen willen tot de eurozone toetreden. Ze hebben er dus belang bij, de munt te stabiliseren. Ik herhaal nog maar eens dat we alleen door onze overheidsfinanciën te saneren de speculatieve aanvallen op de euro kunnen stoppen en de basis van de Europese economie kunnen versterken. Dat vraagt om meer coördinatie tussen onze landen op budgettair, fiscaal en sociaal gebied, zoals voorzien voor de nieuwe begrotingsperiode van het Europees Semester. Verder is een grotere flexibiliteit van onze arbeidsmarkt nodig en een stijging van de productiviteit.
<P>
De Fractie van de Europese Volkspartij (Christen-Democraten) is er net als het Hongaarse voorzitterschap van de Raad stellig van overtuigd dat de toekomst van de 500 miljoen Europeanen afhangt van een sterker, meer verenigd en meer samenhangend Europa. Van méér Europa, en zeker niet minder Europa.
<P>
Mijnheer Orbán, we hebben een Europees economisch bestuur nodig. We hebben meer communitarisme nodig, en ik weet dat u daaraan gaat werken.
<P>
Mijnheer Orbán, u heeft het uitwerken van een gemeenschappelijk energiebeleid aangeduid als een van uw hoogste prioriteiten. Ik denk dat dat terecht is. Onze Voorzitter, de heer Buzek, heeft dit ook - terecht - tot een van de hoofdpunten van zijn voorzitterschap gemaakt. Ik ben het op dit punt met u eens, maar ook wil ik u wijzen op de uiterst zorgwekkende gevolgen die de enorme stijging van de grondstofprijzen op alle gebieden, die we de afgelopen maanden zien, kan hebben. We hebben al in verschillende landen in het Middellandse Zeegebied kunnen zien welke sociale gevolgen de stijging van de prijzen van landbouwgrondstoffen kan hebben, vooral in de armere landen. Ik hoop dat Europa dit probleem serieus neemt en hard optreedt tegen speculanten.
<P>
Ik hoop ook dat het Hongaarse voorzitterschap - ik dacht dat de Fractie De Groenen stil zou zijn, maar ik hoor ze praten, dat is storend, iedereen moet van het begin tot het einde stil zijn - achter de Commissie zal staan bij haar ondersteuning van Tunesië, dat een belangrijk moment doormaakt en ondersteund moet worden bij het doorvoeren van veranderingen.
<P>
Mijnheer Orbán, om uw mandaat succesvol te kunnen volbrengen en Europa te kunnen helpen deze moeilijke periode door te komen, weet u dat u het vertrouwen van het Europees Parlement nodig heeft. In december, toen we ons in de Raad in een moeilijke situatie bevonden, had u de moed de befaamde brieven voor ons te ondertekenen, wat een grote steun was voor het Parlement om zijn begroting aan te kunnen nemen. Dank u wel voor wat u in december gedaan heeft.
<P>
U bent al vóór januari begonnen met de fracties te betrekken bij het bepalen van de prioriteiten, en natuurlijk heeft u mevrouw Győri, een voormalig en uitstekend collega, benoemd tot minister van EU-zaken. Dat zijn allemaal positieve signalen die vergezeld zullen gaan - daaraan twijfel ik geen moment - van een perfecte afstemming tussen de hervormingen die u aan het doorvoeren bent en de Europese waarden waar wij hier allemaal voor staan.
<SPEAKER ID="051" NAME="Martin Schulz">
namens de S&D-Fractie. - (DE) Mijnheer de Voorzitter, ik denk dat de situatie waarin we ons nu bevinden, ernstig is.
<P>
Om te beginnen, mijnheer Orbán, kennen veel Europeanen u als tegenstander van het communistische regime en als voorvechter voor de vrijheid van uw land. Daar hebben we respect voor.
<P>
Ik was blij dat wij beiden gisterenmiddag over een andere man konden praten, op wie de Hongaren trots kunnen zijn, namelijk de voormalige premier en minister van Buitenlandse Zaken van uw land, die samen met Alois Mock de grens tussen Hongarije en Oostenrijk neerhaalde en daardoor de weg baande voor de Duitse eenmaking, namelijk de man die aan het hoofd van mijn partij staat, Gyula Horn. Ook aan hem willen wij hier hulde brengen als een groot Hongaar.
<P>
(Applaus)
<P>
Mijnheer Orbán, met datgene wat u als fungerend voorzitter van de Raad hebt geantwoord, hebt u iets erkend. U hebt gezegd dat als de mediawet niet met Europese normen verenigbaar is, u hem zal aanpassen. Dat is een goede zaak. Door dat te zeggen, hebt u echter erkend dat het hier niet gaat om een debat dat alleen de Hongaarse binnenlandse politiek betreft, maar om een Europees debat. Het is immers duidelijk dat deze wet verband houdt met de basisregels en de fundamentele waarden van de op de rechtsstaat gebaseerde gemeenschap die de Europese Unie is.
<P>
Ik zou twee elementen van de mediawet onder de loep willen nemen. Deze wet roept een mediaraad in het leven die erover moet waken dat de berichtgeving in de media evenwichtig is. Daarnaast voert de wet de verplichting voor de media in om evenwichtig te zijn. U beschikt over een tweederdemeerderheid in het Parlement en die meerderheid is legitiem. Met behulp van die tweederdemeerderheid hebt u een mediaraad benoemd die uitsluitend bestaat uit leden van uw partij, uit de regering of uit de groep mensen die er nauwe banden mee hebben. Dat betekent dat een mediaraad met leden van slechts één kant van het politieke spectrum zal controleren wat evenwichtige berichtgeving is. Dat is onaanvaardbaar in een Europese gemeenschap die gebaseerd is op de rechtsstaat.
<P>
(Applaus)
<P>
In een democratie, mijnheer Orbán, controleren de media diegenen die aan de macht zijn. Het resultaat van deze wet is dat diegenen die aan de macht zijn de media controleren. Dat is eveneens onaanvaardbaar in een democratie en dat is de reden waarom de Europeanen zich zulke zorgen maken over deze wet.
<P>
(Applaus)
<P>
U hebt er terecht op gewezen dat we heel wat problemen moeten oplossen. We zitten in een zware financiële crisis en we hebben problemen met de begroting. Een andere bijzonder dringende kwestie voor de Europese Unie zijn de stijgende voedselprijzen, met name in de ons omringende regio's, maar binnen afzienbare tijd ook in de Europese Unie. Dat is een probleem dat we snel moeten aanpakken. We moeten onze aandacht ook vestigen op de werkloosheid in de lidstaten. Uw programma bevat veel onderwerpen waar we samen aan kunnen werken. In dat opzicht bent u een echte vertegenwoordiger van de Fractie van de Europese Volkspartij (Christen-Democraten).
<P>
Toen de heer Sarkozy, de president van Frankrijk, fungerend voorzitter van de Raad was, hield hij hier ook een linkse redevoering om vervolgens thuis een rechts beleid te voeren. Ik heb hem gezegd dat hij sprak als Karl Marx in ballingschap. Alles wat u hebt gezegd, klinkt goed. Als u nu ook de daad bij het woord voegt, zou dat al voldoende zijn.
<P>
(Interrupties)
<P>
Daarom denk ik dat we uw prestaties moeten en zullen meten op basis van het programma dat u hier hebt voorgesteld. U, mijnheer Orbán, hebt erop gewezen dat u thuis over een ruime meerderheid beschikt. Dat is positief. We hebben te maken gehad met veel regeringen, waaronder een aantal van uw partij, die niets anders deden dan vanuit hier naar huis telefoneren om te zien of ze nog aan de macht waren. Dat kunnen we ons nu niet veroorloven. In dat opzicht is uw tweederdemeerderheid uitstekend. Ze geeft u voldoende tijd, maar ze geeft u ook de plicht om uw sterke positie te gebruiken om Hongarije en ook de Europese Unie sterker te maken.
<P>
Ik zou u een vraag willen stellen. Wat is de bedoeling van het tapijt dat u als geschenk in het gebouw van de Raad in Brussel uitrolt en waarop Hongarije is afgebeeld met de grenzen van 1848? Welke boodschap zit daarachter in de context van de Europese symboolpolitiek? Aangezien u met zulke symbolen terugkeert naar de negentiende eeuw, zou ik u daarom willen zeggen wat de Duitse filosoof Friedrich Nietzsche in de negentiende eeuw aan het Duitse volk heeft gezegd. Hij zei: "Een grote overwinning is een groot gevaar. De menselijke natuur kan haar moeilijker verdragen dan een nederlaag. Het lijkt bijna gemakkelijker om een overwinning te behalen dan ze op zo een manier te verdragen dat ze niet tot een zware nederlaag leidt."
<P>
Ik denk dat u er rekening mee dient te houden dat een ruime meerderheid een grote steun is, maar ook een grote plicht met zich meebrengt. Daarom richt ik me tot u in uw rol als fungerend voorzitter van de Raad en niet in uw rol als premier. De fungerend voorzitter van de Raad moet er alles aan doen om elke vorm van twijfel met betrekking tot zijn bereidheid om de fundamentele Europese democratische waarden te verdedigen, de kop in te drukken. Het beste zou zijn als u het onderzoek door de Commissie niet zou afwachten. Mijnheer Barroso, ik zou u erop willen wijzen dat de Commissie een zware identiteitscrisis beleefde en onmiddellijk maatregelen nam tegen Oostenrijk nadat een deelstaat vrachtwagens verbood om over zijn grondgebied te rijden. Nu hier echter een van de fundamentele beginselen van de Europese democratie gevaar loopt, is het enige wat u doet de zaak met een onderzoek op de lange baan schuiven.
<P>
(Applaus)
<P>
Zorg ervoor dat we snel over het resultaat van het onderzoek beschikken. Anders zal deze kwestie het Hongaarse voorzitterschap bezwaren. We willen echter allemaal dat het voorzitterschap een succes wordt en we willen niet dat ze geblokkeerd raakt. U, mijnheer Orbán hebt dat voor een deel zelf in handen. Trek de wet in en stel een nieuwe en betere wet voor. Hongarije heeft een evenwichtige mediawet nodig.
<P>
(Applaus)
<SPEAKER ID="052" NAME="Guy Verhofstadt" LANGUAGE="EN">
Mijnheer de Voorzitter, ik wil allereerst heel duidelijk tegen de heer Orbán zeggen dat mijn fractie de prioriteiten van het Hongaarse voorzitterschap steunt. Mijnheer de minister-president, net als u geloven wij in een sterke euro, dus steunen wij uw prioriteiten voor dit voorzitterschap volledig. Ik denk dat u in de zes maanden van dit voorzitterschap één topprioriteit heeft en dat is om zo snel mogelijk concrete economische governance in de Europese Unie en de eurozone te bereiken. Laat ons duidelijk zijn: 2010 was geen goed voorbeeld voor de euro en de Europese Unie. Wij liepen steeds achter de feiten en gebeurtenissen aan. Wat wij nu zo snel mogelijk nodig hebben, onder leiding van u en de voorzitter van de Commissie, is een totaalpakket voor economische governance, een echte economische en fiscale unie, omdat het onzinnig is om een monetaire unie te hebben zonder economische en fiscale unie.
<P>
Ik vraag u niet om met nieuwe ideeën te komen, maar om het pakket aan te nemen dat de afgelopen week door de voorzitter van de Commissie en commissaris Olli Rehn is gepresenteerd en dit pakket met zijn vier hoekstenen op tafel te leggen bij de Raad en uw collega's. Mijnheer Orbán en mijnheer Barroso, slechts één aspect, één hoeksteen, ontbreekt in dit pakket. Nergens in de wereld bestaat een munt zonder één ondersteunende obligatiemarkt. In Europa hebben wij nog steeds 27 obligatiemarkten, 27 speculaties en 27 spreads. In de eurozone hebben wij nog steeds 17 obligatiemarkten, 17 speculaties en 17 spreads. De markten houden zich nu niet bezig met het speculeren tegen de euro maar met het speculeren op de verschillen binnen de euro. De enige manier om daar iets aan te doen is om een echte obligatiemarkt in Europa te creëren van 4 000 miljard of 5 000 miljard euro, wat vergelijkbaar is met wat in andere delen van de wereld bestaat, met een speciale behandeling van de triple-A-landen.
<P>
(Applaus)
<P>
Tot slot, mijnheer Orbán, wil ik iets zeggen over de olifant in de porseleinkast. De olifant in deze mooie porseleinkast is natuurlijk de mediawet in Hongarije. Ik wil het niet hebben over de wet zelf, maar het voorbeeld gebruiken van een van mijn favoriete schrijvers, de grote Hongaarse schrijver Sándor Márai. Met het taalbeleid van de vorige Slowaakse regering en de huidige mediawet in Hongarije, betwijfel ik of Márai ooit zou hebben bestaan. Waarom? Márai leefde in Kassa, het huidige Košice. Hij schreef in het Hongaars, dat, zoals u weet, tot kort geleden een probleem was in Slowakije. Ook belangrijk is dat hij een journalist was, wat binnenkort een probleem wordt, omdat ik denk dat Márai en zijn boeken met de nieuwe wetgeving, die de media verplicht gepaste informatie en adequate informatie over het openbare leven te verschaffen, nooit bestaan zouden hebben. Bekentenissen van een burger, zijn meesterwerk, is nogal ongepast en in veel opzichten volkomen inadequaat, maar het is een literair meesterwerk.
<P>
Naar mijn mening is het doel van media-governance niet het waarborgen van gepaste en adequate informatie. Nee, het doel van media-governance is het handhaven van pluralisme en het waarborgen dat er initiatief in de media kan worden ontwikkeld.
<P>
(Applaus)
<P>
Ik hoop dat u uw meerderheid, uw twee derde meerderheid zult gebruiken, iets waar alle politici van dromen...
<P>
(Interruptie van de heer Cohn-Bendit: 'Nee! Nee!')
<P>
U niet - u bent een uitzondering.
<P>
Ik hoop dat u uw twee derde meerderheid zult gebruiken om dat pluralisme te waarborgen en dat u de wet zo snel mogelijk zult wijzigen.
<SPEAKER ID="053" NAME="Daniel Cohn-Bendit">
namens de Verts/ALE-Fractie. - (FR) Mijnheer de Voorzitter, ik wil eerst even iets zeggen, om misverstanden te voorkomen.
<P>
De Groenen, en ik persoonlijk, houden van Hongarije. In 1954, toen Hongarije de wereldfinale verloor, heb ik gehuild. Mijn eerste demonstratie, aan de hand van mijn broer, was in 1956, tegen de inval van de Sovjet-Unie in Boedapest. Zoals de heer Verhofstadt al zei, hebben veel Hongaarse intellectuelen en schrijvers ons jarenlang politiek en intellectueel gesteund.
<P>
Ik stond achter premier Orbán toen deze eind jaren 80, begin jaren 90 tegen de communisten vocht. Ik stond achter premier Orbán toen deze de Europese liberalen vroeg Jörg Haider uit de Europese liberale partij te zetten. Er was een Viktor Orbán die voor mij een politicus was die gerespecteerd moest worden. Maar op dit moment bent u op weg om een Europese Chavez te worden, mijnheer Orbán, een nationaal-populist die niet helemaal de essentie en de structuur van democratie begrijpt.
<P>
Ik ga u iets heel eenvoudigs zeggen, mijnheer Orbán: evenwichtige informatie bestaat niet. Denkt u dat de heer Nixon de informatie over Watergate evenwichtig vond? Natuurlijk niet! Denkt u dat de heer Bush de informatie over Abou Ghraïb evenwichtig vond? Uiteraard niet. Bent u bekend met een van de grootste politieke kwesties - de Dreyfus-affaire in Frankrijk - ten aanzien waarvan de regering vond dat de informatie evenwichtig was? Het onderzoek naar het leven en de politiek van de heer Berlusconi bijvoorbeeld: denkt u dat hij die informatie evenwichtig vindt? Nee, natuurlijk niet. Informatie moet de politiek opschudden. Informatie schudt ons op en soms doet dat pijn.
<P>
En daarom, mijnheer Orbán, weerspiegelt uw wet niet de waarden van de Europese Unie. U zegt dat u een sterk Europa wilt, mijnheer Orbán. Wel, een sterk Europa, mijnheer Orbán, moet een geloofwaardig Europa zijn. Als we dit soort wetten accepteren in Europa, hoe moeten we dan met de heer Loukachenko praten? Hoe moeten we met China praten? Ook zij willen allemaal evenwichtige informatie.
<P>
Mijnheer Orbán, bent u zich ervan bewust dat Europa ontstaan is tegen het totalitarisme? En dat democratie, vrijheid, nou juist gebaseerd is op de vrijheid van meningsuiting? Nog nooit is er een democratie ten einde gekomen door te veel vrijheid. Democratieën zijn ten einde gekomen omdat vrijheden werden ingeperkt. U wist dat twintig jaar geleden, keert u eens terug naar uw opvattingen uit het verleden. U zult inzien dat het waar is wat ik zeg.
<P>
Ik wil nog één ding zeggen, mijnheer Orbán. Als u zich wilt inzetten voor de christenen in de wereld, staan wij achter u, maar ik had gehoopt dat u de Jasmijnrevolutie in Tunesië zou toejuichen, want het gaat om dezelfde revolutie als die, die u zelf heeft meegemaakt: de bevrijding van een dictatuur. U heeft niet één woord over gehad voor de Tunesiërs en dat neem ik u kwalijk.
<P>
Wat de christenen in de wereld betreft, staan wij achter u. Ik hoop dat u samen met ons de dictaturen in de wereld zult bestrijden, of dat nu in Belarus, Tunesië, Algerije, Egypte, China, Rusland of waar dan ook is. Dat zijn de gemeenschappelijke Europese waarden die wij gezamenlijk moeten verdedigen.
<SPEAKER ID="054" NAME="Lajos Bokros">
namens de ECR-Fractie. - (HU) ”Ik kan niet weten wat deze contreien voor iemand anders betekenen, / voor mij is dit mijn geboorteland, dit door vlammen omgeven/landje, de wereld van mijn ver vervlogen kindertijd. / Daaruit ben ik gegroeid, als een dun twijgje aan een boomstam / en ik hoop dat mijn lichaam ook in deze grond zal wegzakken. / Ik ben thuis,” schreef Miklós Radnóti. Hongarije is thuis in Europa en het voorzitterschap waardig. Maar hoort de Hongaarse regering hier ook thuis? Is zij deze functie waardig? Het gaat hier niet alleen om de mediawet, er zijn nog negen andere beren op de weg. Er vinden veelvuldig grove schendingen plaats van het uitgebalanceerde systeem van checks and balances dat kenmerkend is voor de democratie.
<P>
Het ontslaan van ambtenaren zonder opgaaf van redenen. Een buitenproportionele, discriminerende crisisbelasting die de structuur aan het wankelen brengt. Steun aan rijke mensen ten koste van armen. De ontbinding van de Begrotingsraad, net als in Venezuela. De inperking en binnenkort intrekking van de autonomie van de centrale bank. Een aparte belasting van 98 procent voor afkoopsommen, die met terugwerkende kracht wordt opgelegd. In zeven maanden tijd negen keer een grondwetswijziging. Beperking van de bevoegdheden van het Constitutionele Hof. Nationalisatie van het systeem van particuliere pensioenfondsen door middel van openlijke chantage, net als in Bolivia. Het verheffen van belastingfraude tot regeringsbeleid: belastingvrij pálinka stoken. Populistisch hakken als met een bijl in een botanische tuin. Het uit elkaar trekken van het fijne weefsel van de samenleving, solidariteit. Wereldberoemde Hongaarse wetenschappers schreven hier al over: Ágnes Heller, János Kornai en Jenő Ranschburg. Guy Verhofstadt zei gisteren dat het Belgische voorzitterschap succesvol was omdat de taken in eigen land de aandacht van de regering niet hadden afgeleid van Europa. Nu dreigt het tegenovergestelde. De chaos en de diplomatieke puinhoop die in eigen land ontstaan, leiden de aandacht van de regering en de Europese publieke opinie af van Europa. Dat zou een grote schande zijn. Ik bedank als Hongaar voor deze schande. Het is nog niet te laat om de koers te wijzigen.
<SPEAKER ID="055" NAME="Lothar Bisky">
namens de GUE/NGL-Fractie. - (DE) Mijnheer de Voorzitter, mijnheer Orbán, ik wil kort iets zeggen over de mediawet. Veel sprekers hebben het er al over gehad maar ik zal niet herhalen wat ze hebben gezegd. Ik wil slechts een gedachte opperen: dit is geen inmenging in interne Hongaarse aangelegenheden. Ik denk - en tot dat inzicht ben ik pas laat in mijn leven gekomen - dat het de verantwoordelijkheid is van de media om diegenen met politieke en economische macht te controleren. Dat zou zo moeten blijven. Daarom mogen de media niet zelf door organen op een hoger niveau worden gecontroleerd en met een dergelijke mediaraad zou dat wel mogelijk zijn.
<P>
Daarom is de samenstelling van deze mediaraad in onze ogen niet ideaal. U hebt duidelijk gezegd dat u bereid bent om dit te veranderen. Ik hoop dat u die richting zal inslaan. Voor het overige is het een Hongaarse aangelegenheid, en daar wil ik heel duidelijk in zijn. Er zijn natuurlijk andere lidstaten waarvan we over de mediawetgeving zouden kunnen spreken. Dat is geen kwestie die uniek is voor Hongarije.
<P>
Wat uw plannen voor het Hongaarse voorzitterschap betreft, wil ik om te beginnen duidelijk stellen dat ik ingenomen ben met het feit dat u van de bevordering van culturele verscheidenheid een van uw belangrijkste doelstellingen hebt gemaakt. Dat vind ik zeer belangrijk. Ik kijk uit naar uw initiatieven ter bevordering van integratie, met inbegrip van de integratie van minderheden, en u hebt zelf naar Roemenië verwezen. Een Europese strategie voor een betere integratie van de Roma is een zeer belangrijke kwestie.
<P>
Ten tweede ben ik blij met uw engagement in verband met de uitbreidingsonderhandelingen en het beleid met betrekking tot onze buren in het oosten. Meer Oost-Europese cultuur, geschiedkundige en sociale kennis van die regio kan alleen maar positief zijn voor de Europese Unie. Om vele redenen waar ik hier niet verder op wil ingaan, is de Europese Unie nog altijd een in de eerste plaats West-Europese instelling. Ik zou graag willen zien dat uw Raadsvoorzitterschap meer Oost-Europese invloed uitoefent.
<P>
Ten derde kijk ik vol spanning uit naar de manier waarop u de aanstaande reorganisatie van het landbouw- en cohesiebeleid in goede banen zal leiden en het meerjarig financieel kader zal voorbereiden. Mijn fractie roept u op om het Europees Parlement daar ten volle bij te betrekken en wij verwachten dat u uw belofte om kleine en middelgrote ondernemingen te steunen, het milieu beter te beschermen, hulpbronnen duurzamer te gebruiken en de voedselveiligheid te verbeteren serieus neemt.
<SPEAKER ID="056" NAME="Nigel Farage" LANGUAGE="EN">
Mijnheer de Voorzitter, ik heet de heer Orbán welkom. Na de zes maanden durende farce van het Belgische voorzitterschap is het goed om een gekozen premier van een echt land te zien. Ik stemde van harte in met uw veroordeling van het communisme als een gevaarlijke ideologie, en constateerde dat u met trots sprak over het feit dat Hongarije het eerste land was dat de wapens opnam tegen de Sovjet-Unie.
<P>
Twintig jaar nadat u het vermogen herwon om uzelf democratisch te regeren, maakt u nu deel uit van een nieuwe politieke unie die in toenemende mate gelijkenis vertoont met die oude Sovjet-Unie. U zult hier in feite veel communisten ontmoeten in de komende zes maanden, met inbegrip van de baas van de Commissie, de oude vos Barroso, die een verdediger van voorzitter Mao was. U krijgt te maken met gecentraliseerde economische planning en controle en u zult vooral de wens zien om de Europese volken een politieke unie op te leggen zonder hun toestemming.
<P>
Word wakker, mijnheer Orbán! Kijk eens hoe zij u deze ochtend proberen over te halen. Zij proberen u te vertellen hoe u uw eigen land moet leiden. Zeg hun de waarheid. Sta op en vecht nog een keer voor democratie!
<SPEAKER ID="057" NAME="Krisztina Morvai" AFFILIATION="NI">
(HU) Dames en heren, Hongarije heeft de wereld in 1956 laten zien dat je je moet verzetten tegen onderdrukking en leugens, zelfs als dat een hopeloze onderneming lijkt. Toen was dat onze historische missie. Nu is dat ook het geval. In de wereld van nu rusten de leugen en de onderdrukking op twee pijlers. De ene is dat het mondiale grootkapitaal en de banken winst privatiseren en schade en kosten nationaliseren en dus overdragen aan brandweermannen, zusters, leraren en gepensioneerden, die het steeds zwaarder krijgen.
<P>
De andere pijler is dat men - en dan doel ik in de eerste plaats op de politici die in plaats van de belangen van de mensen te vertegenwoordigen consequent de vertegenwoordiging van het mondiale grootkapitaal en banken op zich nemen, ook hier in de Europese Unie - net doet alsof dit zo natuurlijk is of op zijn minst dat er geen andere weg is. Het Hongaarse voorzitterschap en Hongarije, mijn land, moeten laten zien dat dit niet waar is, dat de keizer naakt is. In plaats van een op winst en geld georiënteerde mentaliteit moeten we laten zien dat er ook een benadering bestaat waarin de mens en rechtvaardigheid centraal staan, waarbij we niet altijd vragen wat het beste is vanuit het oogpunt van geld en winst, maar wat het beste is vanuit het oogpunt van de mensen en rechtvaardigheid. Ik wens mijn vrijheidsminnende land, Hongarije, veel succes toe.
<P>
(Spreekster verklaart zich bereid een "blauwe kaart"vraag krachtens artikel 149, lid 8 van het Reglement te beantwoorden)
<SPEAKER ID="059" NAME="Hannes Swoboda" AFFILIATION="S&amp;D">
(DE) Mevrouw de Voorzitter, mevrouw Morvai, we hebben gisteren al een korte gedachtewisseling gehad. Ik heb twee vragen voor u. Het is niet verbazend dat u van uiterst rechts het voorzitterschap van de Raad steunt. Of dat de heer Orbán bevalt, is een andere vraag. Bent u er zich van bewust dat de Hongaarse revolutie werd gesteund door zeer veel mensen, en niet alleen door conservatieven aan de rechterkant van het politieke spectrum, zoals de heer Schulz heeft gezegd? Heeft u, mevrouw Morvai, gemerkt dat niet alleen sociaaldemocraten maar ook zeer veel burgers, waaronder de heer György Konrád en vele anderen die niets met de sociaaldemocratie te maken hebben, zich achter de kritiek op de mediawet scharen? Bent u zich daarvan bewust?
<SPEAKER ID="060" NAME="Krisztina Morvai" AFFILIATION="NI">
(HU) Mijnheer Swoboda, had ik tot nu toe nog kunnen denken dat de aanduidingen 'rechts' en 'links' een betekenis hebben, dan heeft anderhalf jaar in de Europese Unie mij ervan overtuigd dat dit niet meer het geval is. U aan de linkerkant vertegenwoordigt voortdurend de belangen van het grootkapitaal en banken en houdt zich er absoluut niet mee bezig wat de mensen willen. U bent uw oorspronkelijke ideeën helemaal uit het oog verloren. Vandaag kwam hier uw voorganger Marx ter sprake. Wat hij over rechtvaardigheid heeft gezegd, wordt hier nooit meer aangehaald. U bent de grootste onderdrukkers van de werkende mensen. Dat is mijn eerste opmerking. De andere is de mediawet, een binnenlandse aangelegenheid van Hongarije...
<P>
(Spreekster wordt door de Voorzitter onderbroken)
<SPEAKER ID="061" NAME="Ádám Kósa" AFFILIATION="PPE">
(HU) Mevrouw de Voorzitter, dames en heren, allereerst bedank ik u voor de mogelijkheid om namens de Hongaarse delegatie van de Europese Volkspartij te spreken. Ik ben zelf iemand met een handicap en misschien ben ik gevoeliger dan gemiddeld voor discriminatie of een dubbele standaard. Daarom observeer ik vol bezorgdheid de politieke heksenjacht in verband met de Hongaarse mediawet, waarvan we ook vandaag in deze zaal getuige kunnen zijn. De Hongaarse Burgerlijke Liga Fidesz heeft al ettelijke malen bewezen dat ze met gemeenschappelijke Europese waarden en in het belang van persvrijheid met respect te werk gaan.
<P>
De Europese waarden staan voor verplichtingen. De komende zes maanden van het Hongaarse voorzitterschap zullen dat ook bewijzen. De doelstellingen van het voorzitterschap bewijzen dat ook. Economisch bestuur, het energiebeleid of zelfs de Roma-strategie. Deze richtingen en strategieën vormen het bewijs voor gemeenschappelijke waarden, zoals onze doelen ook gemeenschappelijk zijn om Europa sterk te maken. Europa is immers niet alleen een gemeenschap van belangen, maar ook een gemeenschap van waarden. U doet nu eigenlijk deze doelen en waarden af als minderwaardig. U wacht niet op het advies van de Europese Commissie en legt al verklaringen af, uit kwaadaardige beschuldigingen en waagt zich aan overdreven en ongefundeerde uitlatingen. Is het misschien uw bedoeling om het Hongaarse voorzitterschap daarmee te verzwakken? In feite brengt u daarmee de Europese Unie en de hele Europese Gemeenschap schade toe.
<P>
We kampen nu met onze grootste crisis en dit getuigt van een onverantwoordelijke houding. Als lid van de delegatie van de Europese Volkspartij verwerp ik dit. Ik hoop dat het Hongaarse voorzitterschap ondanks de beschuldigingen zijn werk voortzet en wel degelijk doorgaat met het programma 'Een sterk Europa'. Ik ben het eens met de titel van het programma. Met eensgezindheid zullen we veel meer bereiken, en we moeten streven naar vooruitgang.
<SPEAKER ID="062" NAME="Csaba Sándor Tabajdi" AFFILIATION="S&amp;D">
(HU) Minister-president, dames en heren, het is in het belang van de Europese Unie en Hongarije en van alle Hongaarse patriotten, ongeacht politieke voorkeur, dat het Hongaarse voorzitterschap succesvol zal zijn. Dit is des te belangrijker omdat de Europese Unie met daarbinnen de eurozone zich op dit moment geconfronteerd ziet met torenhoge uitdagingen. U staat vooral bekend om uw doelgerichtheid. Ik verzoek u dit talent als fungerend voorzitter van de Europese Unie in dienst te stellen van Europa om Europa veel dynamischer en efficiënter te maken. Ik vraag u echter om daarbij ook de regels van de democratie in acht te nemen en de waarden van het Europees sociaal model te beschermen.
<P>
Helaas laat dit debat ook zien dat het begin van het Hongaarse voorzitterschap stormachtig verloopt. Minister-president, voelt u hoe groot het wantrouwen van Europa is ten opzichte van uw regering? In diverse EU-lidstaten vinden mensen ongeacht politieke kleur, de antidemocratische maatregelen van uw regering, het economische populisme, de mediawet en de toegevende houding ten opzichte van extreemrechts strijdig met de Europese normen en waarden. Het EU-voorzitterschap mag u niet vrijstellen van kritiek; u zou juist een voorbeeld moeten stellen in het naleven van de fundamentele waarden van de EU.
<P>
De beroemde uitspraak van Attila József 'mijn boosheid is gericht op jou, niet tegen jou', is hier van toepassing: als er gefundeerde kritiek wordt geformuleerd, richt Europa zijn boosheid op de Hongaarse regering, niet tegen haar. En deze kritiek is geenszins bedoeld voor het Hongaarse volk. Minister-president, ik wil het half jaar van het voorzitterschap als Hongaar en Europeaan trots en met opgeheven hoofd beleven.
<SPEAKER ID="063" NAME="Alexander Graf Lambsdorff" AFFILIATION="ALDE">
(DE) Mevrouw de Voorzitter, mijnheer Orbán, in een artikel dat gisteren in een Duitse krant verscheen, noemt u Otto Graf Lambsdorff een van uw voorbeelden. De laatste keer dat we elkaar ontmoetten, was op zijn rouwdienst in december 2009. U nam daar als particulier persoon aan deel en dat stelden we zeer op prijs. Ik zou u willen vragen om zijn nagedachtenis te eren door bij alle maatregelen die u neemt de beginselen van de liberale constitutionele staat te respecteren, na te leven en te verdedigen.
<P>
U hebt de kritiek op de mediawet met twee argumenten weerlegd. U hebt gezegd dat het om een campagne tegen Hongarije en tegen u persoonlijk gaat en dat de campagne niet concreet is. Namens de Alliantie van Liberalen en Democraten voor Europa fractie wil ik hier zeer duidelijk zeggen dat dit geen campagne is. Het is een Europese kwestie als in een lidstaat van de Europese Unie fundamentele vrijheden worden aangetast en in twijfel worden getrokken.
<P>
Aan de Commissie en de heer Barroso zou ik willen zeggen dat mevrouw Kroes de kwestie juridisch moet onderzoeken. De Commissie is echter niet alleen een notariskantoor, maar ook een politiek orgaan. Het onderzoek moet ook politiek worden gevoerd, en moet snel worden voltooid.
<P>
Uw tweede argument is dat de kritiek niet concreet is. Mijnheer Orbán, ik zou een paar concrete elementen willen vermelden: laster, smaad en aanzetten tot haat zijn ook in Duitsland en andere democratieën verboden. Daar hebben we het strafrecht voor. Laat het strafrecht in deze zaak zijn werk doen. Verbeter de rechtsbescherming, artikel 163, verander de samenstelling en bevoegdheden van de mediaraad, artikel 123 en 183, en nog veel andere elementen. Er zijn veel concrete punten. Ik stel voor dat u de toepassing van de wet uitstelt tot het resultaat van het onderzoek door de Commissie beschikbaar is en dat resultaat moeten we zo snel mogelijk krijgen.
<SPEAKER ID="064" NAME="Judith Sargentini" AFFILIATION="Verts/ALE">
Voorzitter, dit Europees Parlement en de lidstaten meten met twee maten. We hebben onze mond vol over de burgerrechten en de vrije pers voor landen die nog lid willen worden van de Europese Unie, maar het lijkt niet te gelden voor de leden van deze sociëteit. Zijn de Kopenhagen-criteria voor ons állen heilig, of eigenlijk alleen maar voor nieuwe leden?
<P>
Lidstaten kijken weg. Als ik ú met rust laat, laat u mij dan met rust! Hongarije vraagt er zelfs om om met rust gelaten te worden. Dat is een rare houding voor een voorzitter van de Europese Unie. Het is uw taak, premier Orbán, om leiding te geven aan deze Europese Unie en te stimuleren dat landen zich juist wél wat van elkaar aantrekken. Terugtrekkende bewegingen horen daar niet bij.
<P>
Dan ons Parlement, het instituut dat de waarden in Europa hoog zou moeten houden. Wij doen dat niet! Voorzitter, het was me weer een genoegen om míjn waarheid en míjn uitgebalanceerde mening hier te mogen vertellen.
<SPEAKER ID="065" NAME="Jacek Olgierd Kurski" AFFILIATION="ECR">
(PL) Mevrouw de Voorzitter, het is een goede zaak dat het voorzitterschap van de Europese Unie wordt overgenomen door een regering die zoveel steun geniet in eigen land. De Hongaarse regering kan op brede steun rekenen omdat ze de belangen van de Hongaren behartigt en omdat ze stappen neemt om Hongarije opnieuw op te bouwen na verschillende socialistische regeringen die voortdurend in schandalen waren verwikkeld en het land op de rand van een faillissement hebben gebracht. Het is echter geen goede zaak dat Hongarije aan de vooravond van zijn EU-voorzitterschap het slachtoffer is geworden van oneerlijke, ideologisch gemotiveerde aanvallen. De hele kwestie van de mediawet bewijst hoe hypocriet deze aanvallen zijn. In Polen bestaat er immers een soortgelijke mediaraad die door de huidige regeringspartij wordt gedomineerd. Dit orgaan is er vandaag verantwoordelijk voor dat tientallen personen - journalisten met conservatieve opvattingen - niet langer welkom zijn bij de Poolse openbare media en op straat worden gezet. Niemand in Europa, de heer Schulz in het minst, verdedigt deze journalisten. Dat is nu eenmaal een feit.
<P>
Hoe hypocriet deze aanval is, blijkt uit een opmerkelijke brief met kritiek aan het adres van de Hongaren die een week geleden is gepubliceerd. De brief is ondertekend door de voormalige presidenten van Tsjechië en Hongarije, evenals door de directeur van de Poolse krant Gazeta Wyborcza. Het is precies de krant Gazeta Wyborcza die ervoor zorgt dat de eigendommen van mensen met een afwijkende mening in beslag worden genomen. De waarheid luidt als volgt: de aanvallen van vandaag op Hongarije zijn niets anders dan een manier om wraak te nemen voor de invoering van een succesvol conservatisme. Mijnheer Orbán, ik hoop van harte dat uw EU-voorzitterschap even succesvol zal zijn als...
<P>
(Spreker wordt door de Voorzitter onderbroken)
<SPEAKER ID="066" NAME="Jaroslav Paška" AFFILIATION="EFD">
(SK) Op 1 januari nam de Hongaarse regering het voorzitterschap van de Europese Unie op zich, bij gelegenheid waarvan deze het zogeheten culturele tapijt liet leggen. Mijnheer de premier, ik zal het niet hebben over de kaart die erop staat, maar des te meer over de cultuur die u meegenomen heeft naar Brussel.
<P>
Belangrijke symbolen en portretten van persoonlijkheden waar uw volk meer dan terecht trots op is op de grond, onder talloze voeten in de openbare ruimte, vertrapt en bevuild door mensen uit heel Europa. Vindt u dat een uiting van cultuur? Is dat een waardige weergave van het trotse Hongarije?
<P>
Ik begrijp niet hoe de Hongaarse diplomatie het in haar hoofd heeft kunnen halen de symbolen van de eigen geschiedenis zo te onteren. Waarom die symbolen niet eenvoudigweg op panelen aangebracht of op de muren van dat atrium gehangen? Want kijk toch eens om u heen, Viktor, waar zijn in deze zaal de symbolen die wij hoogachten, aangebracht? Op een eervolle plaats; ze sieren de voorzitterstafel.
<P>
Ik weet dat uw land talloze problemen heeft, mijnheer de premier, maar dat betekent nog niet dat het trotse Hongaarse volk van zijn eigen regering een dusdanige minachting van zijn grote persoonlijkheden en symbolen verdient.
<SPEAKER ID="067" NAME="Csanád Szegedi" AFFILIATION="NI">
(HU) Minister-president, dames en heren, ik wilde eigenlijk over het Hongaarse voorzitterschap praten, maar de sprekers voor mij hebben me zo kwaad gemaakt dat ik wel een beetje moet zwichten voor de provocatie om iets over de Hongaarse mediawet te zeggen. Ook Jobbik, de Beweging voor een Beter Hongarije, heeft in Hongarije de taalwet simpelweg bestreden. Wij zijn het er ook niet mee eens. Maar nu vraag ik u, zoveel weerhanen en hypocrieten op één plaats, dat is een knap staaltje. Waar waren degenen die nu zwelgen in de rol van mensenrechtenactivisten, waar was u toen de Slowaakse taalwet werd ingevoerd? Waar was de heer Cohn-Bendit toen Hongaren in Noord-Servië door Servische extremisten werden geïntimideerd? Waar was Martin Schulz toen Hongaarse graven in Noord-Servië en Transsylvanië werden vernield? Daarom zie ik dit als dubbele standaard. Ik kan de kritiek niet accepteren die u zichzelf over de Hongaarse regering en het Hongaarse voorzitterschap veroorlooft.
<P>
In tegenstelling tot het holle gekras van de MSZMP (Hongaarse Socialistische Arbeiderspartij) of de MSZP (Hongaarse Socialistische Partij) is Jobbik altijd met positieve voorstellen gekomen. We moeten wel degelijk de kwestie van de Slowaakse taalwet te berde brengen. We moeten wel degelijk de kwestie van de intrekking van de Beneš-decreten te berde brengen. We moeten wel degelijk de territoriale autonomie van de Szeklers te berde brengen. We moeten wel degelijk te berde brengen dat zigeunercriminaliteit in Hongarije en heel Europa een halt moet worden toegeroepen en moet worden uitgeroeid, en het zou goed zijn als de Hongaarse regering zich minstens even goed zou kunnen concentreren op haar taak in eigen land door gevolg te geven aan de wil van miljoenen Hongaarse kiezers en de vorige Hongaarse dictator, Ferenc Gyurcsány, eindelijk achter de tralies te krijgen. Ik wens het voorzitterschap veel succes, want dit zijn de echte problemen.
<SPEAKER ID="068" NAME="Werner Langen" AFFILIATION="PPE">
(DE) Mevrouw de Voorzitter, mijnheer Orbán, u hebt twee moeilijke taken voor de boeg. De eerste bestaat erin om acht jaar socialistisch wanbeleid te boven te komen en Hongarije de politieke en economische stabiliteit terug te geven en de schuldenlast te reduceren. De kiezers hebben u het duidelijke mandaat gegeven om dat te doen.
<P>
Uw tweede taak bestaat erin om in uw rol als fungerend voorzitter van de Raad Europa in deze moeilijke tijden te leiden en er alles aan te doen om de financiële en economische crisis te boven te komen. Het Parlement en mijn fractie zullen u daarbij actief steunen. Het doet ons plezier dat u ons vandaag geen verlanglijstje hebt gepresenteerd, zoals dat in de voorbije jaren bij veel socialistische fungerende voorzitters van de Raad het geval was, maar in plaats daarvan uw prioriteiten duidelijk hebt gemaakt.
<P>
Ten derde zijn we blij dat Hongarije sinds 2004 lid van de Europese Unie is en het doet ons plezier dat de regerende partij lid is van de Fractie van de Europese Volkspartij (Christen-Democraten). De campagne in verband met de nieuwe mediawet, die gepaard gaat met oproepen tot intrekking van stemrecht krachtens artikel 7 en die hier in het Parlement op touw werd gezet, niet door u maar door de partijen die in 2010 de verkiezingen in Hongarije verloren - zij zaten daar en hier vooraan zitten zij nog altijd, althans diegenen die niet meteen naar de pers zijn gerend - is hypocriet en onverdraaglijk. Uit het onderzoek zal immers blijken dat de mediawet in Hongarije niet verschilt van die in veel andere landen.
<P>
Tegen de heer Schulz, die de intrekking van de wet heeft geëist, kan ik slechts zeggen dat hij kennelijk de wet niet heeft gelezen die door een rood-groene deelstaatregering met meerderheid van de stemmen is vastgesteld. In die wet staan bepalingen met betrekking tot de oprichting van een media-autoriteit, met betrekking tot sancties en met betrekking tot meningsverscheidenheid. Dat is precies wat u doet. Deze hypocrisie mag hier in dit Parlement geen meerderheid krijgen.
<P>
(Applaus)
<P>
(Spreker verklaart zich bereid een "blauwe kaart”-vraag krachtens artikel 149, lid 8 van het Reglement te beantwoorden)
<SPEAKER ID="069" NAME="Rebecca Harms" AFFILIATION="Verts/ALE">
(DE) Mevrouw de Voorzitter, mijnheer Langen, is het zo dat de mediawetgeving van de deelstaat Noordrijn-Westfalen het toezicht op de media volledig in handen geeft van één partij? Is het zo dat de toezichthouder voor de media in de deelstaat Noordrijn-Westfalen voor een periode van negen jaar wordt benoemd? Is het zo dat in de deelstaat Noordrijn-Westfalen één partij besluit of de berichtgeving evenwichtig is of niet? Als dat zo is, dan is de situatie er dezelfde als in Hongarije. Ik denk niet dat u dat wilt. Ik zou ook willen vragen waarom mevrouw Merkel de Hongaarse wetgeving bekritiseert, want zij is lid ...
<P>
(Spreekster wordt door de Voorzitter onderbroken)
<SPEAKER ID="070" NAME="Werner Langen" AFFILIATION="PPE">
(DE) Mevrouw de Voorzitter, ik krijg zeker vijf minuten van u.
<P>
(Spreker wordt door de Voorzitter onderbroken.)
<P>
Ten eerste heeft mevrouw Merkel gevraagd of de wet in alle opzichten in overeenstemming is met de Europese voorschriften, en de heer Orbán heeft ermee ingestemd om, indien nodig, de bepalingen van de wet aan te passen na het onderzoek door de Commissie. Volgens mij is dat correct, eerlijk, open en fatsoenlijk ten aanzien van alle betrokkenen.
<P>
Mijn tweede opmerking betreft de mediawet van de deelstaat Noordrijn-Westfalen. Paragraaf 31 verbiedt radioprogramma's om slechts een enkel standpunt weer te geven of in dienst te staan van slechts een partij, groep, belangengemeenschap, geloof of wereldbeschouwing.
<P>
(Interrupties)
<P>
De wet stelt zelfs dat de deelstaatpremier de mediatoezichthouder van de deelstaat instructies kan geven en boetes tot 500 000 euro kan opleggen.
<SPEAKER ID="071" NAME="Monika Flašíková Beňová" AFFILIATION="S&amp;D">
(SK) Mijnheer de Voorzitter, ik zou mij graag willen richten tot de premier van de Hongaarse regering. Mijnheer Orbán, hartelijk welkom in het Europees Parlement.
<P>
Hongarije neemt het voorzitterschap op zich in allesbehalve makkelijke tijden en het programma dat u ons heeft voorgelegd zit, mag ik wel zeggen, vol grote uitdagingen. U heeft ons als Parlement meerdere malen gevraagd u te helpen bij de tenuitvoerlegging van het programma. U kunt ervan op aan, mijnheer Orbán, dat wij al het goede en Europese in uw programma zullen steunen.
<P>
In uw toespraak pleitte u echter ook voor een sterk Europa. Ik moet zeggen dat ik niet echt goed weet waar uw 'Europeesheid' begint en waar deze Europeesheid precies eindigt omdat ik namelijk niet echt goed kan verklaren waarom juist uw regering haar voorzitterschap aanving met een presentatie van een niet bestaand territoriaal grondgebied in plaats van als voorzittend land een nieuwe visie van Europa te ontvouwen.
<P>
Ik hoop dus van harte, mijnheer Orbán, dat de goede 'Europeesheid' in u zich steeds verder zal ontwikkelen, zij aan zij met de positieve 'Hongaarsheid' in u.
<SPEAKER ID="072" NAME="Adina-Ioana Vălean" AFFILIATION="ALDE">
(EN) Mevrouw de Voorzitter, al heel lang is de Europese Unie bezig om het ene doel na het andere te stellen, maar niemand kijkt terug om te zien of al deze doelen zijn bereikt of op de juiste manier ten uitvoer zijn gelegd. Groei, banen, een burgervriendelijke Europese Unie: dit lijken allemaal eeuwige doelen te worden. Wij zijn nu op het punt gekomen waarop wij het mislukken moeten erkennen van in ieder geval enkele van onze beleidslijnen en van de one size fits all-maatregelen, die te vaak worden toegepast.
<P>
Om de economische groei van de Europese Unie te stimuleren, moeten wij misschien buiten het oude stramien gaan denken en de verschillende belangen en specifieke kenmerken van onze 27 lidstaten accepteren.
<P>
De Commissie stelt alleen maar coördinatie van ons economisch beleid voor en het voorzitterschap ondersteunt dit. Dit zou een val kunnen worden voor precies de economische groei die wij nastreven, met uitsluitend macro-economische en financiële doelen en beleidslijnen. Terwijl wij een incomplete interne markt hebben, ondernemingen en ondernemers die onder bureaucratie gebukt gaan en een wanordelijke arbeidsmarkt, kan de groei in de Europese Unie lijken op een walvis in een bad met barracuda's, want dat is de wereldmarkt in de context van de huidige crisis.
<P>
Wat de andere eeuwige doelen in het programma van het voorzitterschap betreft, zoals het bereiken van een gemeenschappelijk energiebeleid, is het nodig dat wij energiebelangen en -behoeften identificeren die gemeenschappelijk zijn voor alle lidstaten. Ik ben er niet van overtuigd dat de besteding van miljarden euro's aan enorme infrastructuurprojecten het antwoord is.
<P>
De heer Orbán sprak ook over uitbreiding: ik hoop dat dit niet de Hongaarse maatregel betekent om het staatsburgerschap te verlenen aan alle etnisch Hongaarse inwoners van de buurlanden. Is uitbreiding van de Europese Unie in een eurosceptische context en een economische crisis eigenlijk realistisch?
<P>
Tot slot wens ik ons allemaal veel succes.
<SPEAKER ID="073" NAME="Peter van Dalen" AFFILIATION="ECR">
Mevrouw de Voorzitter, het Hongaarse voorzitterschap is ongunstig uit de startblokken gekomen. De Hongaarse regering heeft de Europese Unie geen goed voorbeeld gegeven met de nieuwe regelgeving voor de media. Die nieuwe wet geeft een media-autoriteit zeer vergaande bevoegdheden en daardoor staat de start van het Hongaarse voorzitterschap in een bedenkelijk daglicht. Deze wet is slechts één element uit een reeks van bedenkelijke ontwikkelingen in Hongarije.
<P>
Door de dominantie van één politieke partij verstommen andere stemmen. De 17de-eeuwse Franse schrijver, Rochefoucauld waarschuwde er al voor: "slechts weinigen zijn wijs genoeg om opbouwende kritiek te verkiezen boven bedrieglijke loftuitingen". Mijn advies aan het voorzitterschap is de woorden van Rochefoucauld ter harte te nemen, zowel als EU-voorzitter als als regering van Hongarije.
<SPEAKER ID="074" NAME="Mario Mauro" AFFILIATION="PPE">
(IT) Mevrouw de Voorzitter, dames en heren, mijnheer Orbán, welkom in Straatsburg. Zoals de heer Cohn-Bendit heeft aangegeven, is iedereen hier dol op Hongarije, maar is niet iedereen even dol op de Hongaarse regering.
<P>
Wij houden echter van Hongarije, wij hebben veel respect voor de Hongaarse overheid en zijn zelfs schaamteloos fan van uw partij. Waarom zijn wij fan van de Fides-partij? Omdat die partij een cruciale rol speelde bij de terugkeer van de democratie in Hongarije, na een lange en verschrikkelijke dictatuur.
<P>
Wij steunen Fides omdat het al deze jaren, zowel als regeringspartij als in de oppositie, voor dezelfde waarden heeft gevochten: democratie en vrijheid. Wij steunen Fides omdat Fides vandaag de dag het ware alternatief vormt voor de populistische wind die door zoveel EU-landen waait.
<P>
Wij steunen Fides ook omdat het ons, blijkens de door u aangegeven prioriteiten, doet realiseren dat de strijd voor een verenigd en vrij Europa nog niet gestreden is. Wij steunen u, mijnheer Orbán, en wij moedigen u aan, en daarmee ook Hongarije en heel Europa.
<SPEAKER ID="075" NAME="Edit Herczog" AFFILIATION="S&amp;D">
(HU) Mijnheer de Voorzitter, dames en heren, sinds de oprichting van de Europese Unie is energiezekerheid een van de grootste problemen en uitdagingen. We hebben lang gedacht dat het meest heikele punt de vermindering van de afhankelijkheid van energiedragers was. De economische crisis heeft echter duidelijk aangetoond dat toegankelijkheid en betaalbaarheid het belangrijkst zijn. Dit was het eerste jaar dat er in Hongarije meer mensen zijn doodgevroren in een onverwarmd huis dan op straat. Een paar dagen geleden hebben de bewoners van een flat gevraagd of hun centrale verwarming kon worden uitgeschakeld, omdat ze het niet meer konden betalen. Dames en heren, het is buitengewoon belangrijk dat we ons bezighouden met de kwestie van energiezekerheid als een van de effecten van de economische crisis, en wel tegen de achtergrond van een verouderde energie-infrastructuur.
<P>
Op de energietop is het de belangrijkste taak van het Hongaarse voorzitterschap om de fundamenten te leggen voor deze infrastructuur, niet alleen voor gas, maar ook voor elektriciteitsleidingen. We moeten niet de netwerken van het verleden verder ontwikkelen, maar zorgen voor investeerders en het vermogen om kapitaal aan te trekken voor de intelligente energienetwerken van de toekomst. De Hongaarse regering moet zien te bereiken dat alle lidstaten een grotere veiligheid van de verwerking van kernafval unaniem steunen. We moeten garanderen dat dit alles binnen betaalbare grenzen blijft. Mijnheer de Voorzitter, hier past geen heethoofdig of koelbloedig beleid, maar nuchter verstand, een duidelijke visie en een heldere blik. Wij zullen u bijstaan om deze problemen het hoofd te bieden.
<SPEAKER ID="076" NAME="Marielle De Sarnez" AFFILIATION="ALDE">
(FR) Mevrouw de Voorzitter, de bevolkingen van Europa maken een zware crisis door. Ik denk dat we juist op dit soort momenten moeten terugkeren naar de fundamentele waarden waarop Europa gestoeld is.
<P>
De eerste van die waarden is de strijd tegen elke vorm van nationalisme. Laat mij u vertellen dat het mij zorgen baart dat u, nadat u de Magyaren de Hongaarse nationaliteit heeft gegeven, het nu heeft over de mogelijkheid om hun stemrecht te geven, wat een schending is van alle internationale conventies.
<P>
De tweede van deze Europese waarden is het opkomen voor vrijheid en democratie. Wel, sinds u bent aangetreden is er een aantal maatregelen genomen die van dien aard zijn dat ze ons zorgen baren en waarover u ons wellicht een antwoord gaat geven. De macht van het constitutionele hof is aan banden gelegd, de onafhankelijkheid van de centrale bank is aangetast - wat strijdig is met het toetredingsverdrag - en u brengt een mediawet in stemming die volgens u de omzetting van een Europese richtlijn betreft, maar die in werkelijkheid een wet is waarmee de persvrijheid wordt opgeheven, zoals de Organisatie voor Veiligheid en Samenwerking in Europa onlangs heeft aangetoond.
<P>
U beweert dat uw wet overeenkomt met die van andere lidstaten, maar in welk land - ook al kan er in bepaalde landen, niet in de laatste plaats mijn eigen land, uiteraard nog de nodige vooruitgang geboekt worden - in de Unie lopen de media het risico op een boete van 700 000 euro wegens overtreding van de eis van 'morele' berichtgeving? Deze kwestie ligt nu in de handen van de Europese Commissie, die een principiële uitspraak moet doen die verder gaat dan uitsluitend juridische aspecten, over de vraag of deze wet de vrijheid van meningsuiting aantast. Als dat inderdaad het geval zou blijken te zijn, beschikt de Unie over instrumenten om eerbiediging van de fundamentele rechten af te dwingen. Dat is de duidelijke boodschap die wij verwachten.
<SPEAKER ID="077" NAME="Jean-Pierre Audy" AFFILIATION="PPE">
(FR) Mevrouw de Voorzitter, Hongarije is een Europees land, dat van het Europees Parlement houdt. Hongarije heeft de heer Pál Schmitt, een uitstekend, voormalig collega van ons, tot president gekozen, en u bent zo wijs geweest om mevrouw Győri, een uitstekend, voormalig collega van ons, tot minister te benoemen.
<P>
De democratie werkt. U bent gekozen. Bravo! Europa werkt. Er is kritiek op een van uw wetten en u zegt: "Ik zal die wet aanpassen.” Er is kritiek op de toepassing van de waarden en u verklaart dat u bij de herziening van de grondwet, de oude communistische grondwet, het Handvest van de grondrechten in zijn geheel zult overnemen. Bravo! De politiek werkt. Als iemand daar nog aan twijfelde: we bevinden ons in een politiek Europa. Dat is allemaal goed nieuws.
<P>
U staat voor grote economische uitdagingen. U helpt de economie van Hongarije er weer bovenop, mijnheer Orbán. U bent waarschijnlijk de premier die we momenteel nodig hebben. Het is echter niet de eerste keer dat u dit doet. In 1998, toen u ook al premier was, heeft u dit ook gedaan.
<P>
Tot slot vraag ik nog uw aandacht voor Kroatië. U wilt dat Kroatië toetreedt. Wij zijn daar voorstander van. Ik vraag uw aandacht voor de aarzelingen onder bepaalde stromingen binnen de publieke opinie in Europa en ik verzoek u een brede publiciteitscampagne op touw te zetten om aan de Europese burger duidelijk te maken dat Kroatië aan alle toetredingscriteria voldoet en dat er geen sprake meer is van toetreding van een aantal landen als één blok, zoals het geval was net na de val van de Berlijnse muur.
<SPEAKER ID="078" NAME="Juan Fernando López Aguilar" AFFILIATION="S&amp;D">
(ES) Mevrouw de Voorzitter, mijnheer Orbán, namens de Spaanse socialisten groet ik het Hongaarse voorzitterschap, het derde van het eerste trio voorzitterschappen, dat een nieuwe dynamiek, die is ontstaan met het Verdrag van Lissabon, heeft ingeleid. Dit vereist consistentie in het draaiboek dat de drie landen - Spanje, België en Hongarije - hebben opgesteld. Belangrijker nog is echter dat er consistentie is in de beginselen, de waarden en de doelstellingen die in het Verdrag van Lissabon zelf gesteld zijn omdat de inwerkingtreding en naleving van het Verdrag de allerhoogste prioriteit heeft.
<P>
Sommige van deze gemeenschappelijke waarden en beginselen zijn opgenomen in artikel 1 bis van het Verdrag van Lissabon: zoals eerbied voor vrijheid, bescherming van minderheden en pluralisme, waaronder ook informatiepluralisme. Ik deel daarom de bezorgdheid die u ook heeft geuit ten aanzien van de zo belangrijke doelstellingen van het Hongaarse presidentschap omdat deze ontsierd kunnen worden door nationale debatten of eigenaardigheden in plaats van de aandacht te vestigen op de zaken die ons verenigen.
<P>
De mediawet in Hongarije kan en mag daarom niet afgedaan worden als een kwestie van de interne markt in de nationale uitvoering van de richtlijn audiovisuele mediadiensten. Nee! Dit debat heeft niet alleen een negatieve invloed op de interne markt en Hongarije. Het heeft een negatieve invloed op de grondrechten en op de hele Unie. Ik voeg me daarom bij degenen die ervan overtuigd zijn dat we alleen uit deze crisis kunnen komen door een grotere eenheid te vormen en niet door nationalistische strijd te vergroten.
<P>
Het criterium waarop het voorzitterschap beoordeeld wordt, is de bereidheid om leiderschap uit te oefenen in de uitvoering van de waarden en doelstellingen van het Verdrag van Lissabon door trouw te blijven aan de verplichtingen die het lidmaatschap van de Europese Unie met zich meebrengt.
<P>
(Spreker verklaart zich bereid een "blauwe kaart”-vraag krachtens artikel 149, lid 8 van het Reglement te beantwoorden)
<SPEAKER ID="079" NAME="Alejo Vidal-Quadras" AFFILIATION="PPE">
(ES) Mevrouw de Voorzitter, ik heb heel goed geluisterd naar de toespraak van de heer López Aguilar en ik wil hem er graag aan herinneren dat de Spaanse regering - van zijn partij - op dit moment werken aan de invoering van een staatsmediaraad en een wet tegen ongelijke behandeling en discriminatie, welke als een zwaard van Damocles boven de hoofden van mogelijke politieke tegenstanders hangen, en waarmee mogelijk ingegrepen gaat worden in de inhoud van media-uitzendingen.
<P>
Mijnheer López Aguilar, voordat u anderen bekritiseert: - en ik ga nu verder niet in op de kwestie van de Hongaarse mediawet - het is niet correct om met twee maten te meten. Vergeet niet dat u ooit minister van Justitie was!
<SPEAKER ID="080" NAME="Juan Fernando López Aguilar" AFFILIATION="S&amp;D">
(ES) Mevrouw de Voorzitter, het is niet voor het eerst dat we hier vergelijkingen horen die volledig mank gaan met aan de ene kant een wet die tot bezorgdheid heeft geleid in de gehele Europese Unie, ook bij belangrijke afgevaardigden van uw eigen politieke familie, mijnheer Vidal-Quadras, en aan de andere kant wetgeving die voldoet aan de vrijheid van meningsuiting, aan de vrije vorming van een publieke opinie in een pluralistische samenleving, en uiteraard aan informatiepluralisme. Met deze laatstgenoemde wetgeving worden audiovisuele raden opgericht die in het geheel niet de taak hebben om in te grijpen, niet in het informatiepluralisme en al helemaal niet om van tevoren de inhoud te bepalen.
<P>
Dit is het geval in Spanje, en zoals veel voorbeelden die genoemd zijn in dit Parlement, hebben deze niets te maken met de kwestie waarover zoveel bezorgdheid is geuit in dit debat.
<SPEAKER ID="081" NAME="Jacek Saryusz-Wolski" AFFILIATION="PPE">
(EN) Mevrouw de Voorzitter, het Hongaarse voorzitterschap heeft nu de unieke kans om de energiezekerheid voor Europa te concretiseren. Er komen twee opeenvolgende voorzitterschappen - het Hongaarse en het Poolse - met een grote politieke vastberadenheid om alle mogelijkheden te benutten. De problemen waar wij nu voor staan zijn een consolidatie of monopolie van voorziening en doorvoer, het ontbreken van een onderling verbonden interne markt en grote kwetsbaarheid in het oosten van de Europese Unie.
<P>
Wij verwachten van het Hongaarse voorzitterschap dat het de geometrie van de Europese Unie in de vorm van een driehoek zal gebruiken: een noord-zuid Baltisch-Adriatische as of corridor, met energiehavens in Polen en Kroatië, aangevuld met de Kaspische pijplijn voor directe, afzonderlijke en onafhankelijke levering aan de EU, in eerste instantie uit Azerbeidzjan en Turkmenistan. De zuidelijke corridor moet natuurlijk het Nabucco-project omvatten.
<P>
De uiteindelijke uitdaging van het Hongaarse voorzitterschap is dus een nieuwe bron van energiezekerheid. De drie noodzakelijke doelen zijn het bouwen van verbindingen, het waarborgen van adequate financiering en het bevorderen van de externe dimensie van het energiebeleid van de Europese Unie. Omdat energie een publiek goed is voor de Europese Unie, moet zij Europeser worden, moet het beleid op solidariteit zijn gebaseerd en moet onze politieke wil de tenuitvoerlegging ervan waarborgen.
<SPEAKER ID="082" NAME="Glenis Willmott" AFFILIATION="S&amp;D">
(EN) Mevrouw de Voorzitter, dit is het moment waarop wij zouden moeten debatteren over economische governance, het recht op werk en het milieu, allemaal zaken die hoog op de agenda staan, een moment waarop wij het heugelijke feit zouden moeten vieren dat Hongarije voor het eerst het voorzitterschap mag bekleden. Het doet mij echter verdriet dat het Hongaarse volk - dat zich tegen onderdrukking verzette en zo lang voor democratie vocht - nu meemaakt dat de democratie onder druk staat door de nieuwe Hongaarse mediawet en het protectionistische beleid dat tegen buitenlandse ondernemingen is gericht. Dit werpt een schaduw op wat een periode van trots voor het Hongaarse volk zou moeten zijn.
<P>
Dit is een kritische tijd voor onze burgers en wij moeten doorgaan met ons hervormingsprogramma. Wij moeten echter ook waakzaam zijn en ervoor zorgen dat Europa niet terugkeert naar de donkere dagen van het verleden. We moeten elke vorm van overheidscensuur en protectionistisch beleid aan het licht brengen en ons er tegen blijven verzetten. We moeten het Hongaarse volk de hand reiken, maar kunnen geen compromissen sluiten over onze toekomstige democratie.
<SPEAKER ID="083" NAME="Lívia Járóka" AFFILIATION="PPE">
(HU) Mevrouw de Voorzitter, minister-president, dames en heren, de lancering van de Europese strategie inzake de Roma werd voor het eerst naar voren gebracht door het Europees Parlement aan het begin van 2008, en in de drie jaar die sindsdien zijn verstreken, is uit de reeks van Europese maatregelen en documenten wel het belang gebleken van de strijd tegen de uitsluiting en diepe armoede waardoor de 12 miljoen Roma in Europa worden getroffen. Als lid van de partij Fidesz en als enige Roma-lid van het Europees Parlement vervult het me met trots dat de nieuwe Hongaarse regering de eerste was in de rij van Raadvoorzitterschappen die het engagement en de missie volledig omhelsde om een antwoord op Europees niveau te vinden.
<P>
De sociale integratie van de Roma is op dit moment een van de grootste uitdagingen in Europa, maar tegelijkertijd een van de meest veelbelovende mogelijkheden voor onze vergrijzende samenlevingen. De integratie van de Roma is namelijk niet alleen een mensenrechtelijke verplichting, maar ook een economische noodzaak. Als rapporteur van het Europees Parlement voor dit onderwerp hoop ik van harte dat het Hongaarse voorzitterschap er op basis van het verslag van het Parlement en de te verwachten mededeling van de Commissie in zal slagen om een echte communautaire strategie te voltooien die haar doelgroep bepaalt op economische en niet op etnische gronden, waarmee de uitvoering van de richtlijnen inzake gelijke kansen wordt versterkt, waarin het territoriale karakter van segregatie in aanmerking wordt genomen en waardoor de achterstandspositie van mensen in microregio's wordt verminderd.
<P>
Minister-president, dit proces gaat om veel meer dan de Europese Roma-strategie: over wederzijds vertrouwen, over of Europa in staat is een gemeenschap van waarden op te bouwen en de strijd kan aanbinden met de uitdagingen die voor ons liggen. Ik wens u veel geluk bij deze immense uitdagingen. Taves bahtalo!
<SPEAKER ID="084" NAME="Jörg Leichtfried" AFFILIATION="S&amp;D">
(DE) Mevrouw de Voorzitter, dames en heren, in Europa is de pers niet verplicht om een evenwichtige benadering te hanteren. In Europa hebben we persvrijheid. Als in Europa een orgaan in het leven wordt geroepen dat een zogenaamd evenwicht tot stand wil brengen door onbegrijpelijke boetes op te leggen, door een einde te maken aan het brongeheim en door een sfeer van angst te creëren, dan verwacht ik dat de Commissie, als hoedster van het Europees recht, reageert. Ze mag echter niet aarzelend reageren, niet halfhartig, niet defensief, maar snel, vastberaden en effectief. Tot dusver heeft ze dat niet gedaan.
<P>
Mijnheer Orbán, de agressieve en onredelijke verdediging door uw bondgenoten heeft me niet echt overtuigd. Mijnheer Orbán, u stond bekend als liberaal. Ik kan me voorstellen dat dit niet altijd een goed gevoel is. Ik zou u echter willen vragen hoe u zich nu voelt, nu u wordt gezien als iemand die een land weg van de democratie en in de richting van totalitarisme voert?
<P>
(Interrupties)
<P>
En hoe voelt het om iemand te zijn die zich moet laten verdedigen door diegenen die ginder bovenaan zitten? Dat zou ik u willen vragen.
<SPEAKER ID="085" NAME="Paulo Rangel" AFFILIATION="PPE">
(PT) Mevrouw de Voorzitter, in de eerste plaats wil ik onderstrepen dat wij, nu wij hier vandaag in het Europees Parlement het Hongaarse voorzitterschap behandelen en wij uiteraard vrij zijn om alle mogelijke kwesties te bespreken, onze aandacht zouden moeten richten op de problemen van de Europese Unie, maar dat is niet het geval. Om onze aandacht te kunnen richten op de problemen van de Europese Unie moeten wij overigens eerst de prioriteiten van het Hongaarse voorzitterschap aandachtig lezen en vervolgens bespreken of wij er al dan niet mee akkoord kunnen gaan, in plaats van punten of kwesties te berde te brengen die op de interne aangelegenheden van Hongarije betrekking hebben en in het beste geval gereguleerd kunnen worden in het kader van normale, gezonde betrekkingen tussen de Commissie en de regering en het parlement van Hongarije.
<P>
Daarom wil ik hier zeggen dat ik bijzonder ingenomen ben met het feit dat het Hongaarse voorzitterschap, los van de voorrang die het uiteraard zal geven aan de actuele economische en financiële aangelegenheden, voor de komende zes maanden een zeer duidelijk en ambitieus programma voorlegt, waarin drie zaken die van vitaal belang zijn voor de toekomst van Europa prioritaire aandacht genieten: voedsel, dat wereldwijd een moment van ernstige crisis doormaakt; energie, dat van cruciaal belang is voor onze veiligheid en economische duurzaamheid; en water, waarover hier weinig is gezegd, maar dat de volgende uitdaging zal zijn waaraan Europa het hoofd zal moeten bieden na het voedselprobleem.
<P>
Ik hoop dat u uw doelstellingen zal kunnen verwezenlijken.
<SPEAKER ID="086" NAME="Kristian Vigenin" AFFILIATION="S&amp;D">
(BG) Mevrouw de Voorzitter, in 2011 zal de Europese Unie voor het eerst worden aangevoerd door twee landen uit Midden- en Oost-Europa: Hongarije en Polen. Deze beide landen hebben een speciale bijdrage geleverd aan de ontwikkeling van democratie en aan de Europese integratie, en ik vind dat de verdiensten van deze twee landen niet ondergesneeuwd mogen raken, zoals hier vandaag het geval is.
<P>
Mijnheer Orbán, ik smeek u zich te ontdoen van de schaduw die over uw voorzitterschap gevallen is. Dan zullen we aan het einde ervan kunnen zeggen dat u uw prioriteiten gehaald heeft. Ik zou willen dat we ons op die prioriteiten zouden concentreren en niet op de resoluties en acties van het Hongaarse parlement, die niet in overeenstemming zijn met de grondbeginselen van de democratie.
<P>
U kunt tijdens uw voorzitterschap op de volle steun rekenen van de socialisten en democraten bij het afronden van de onderhandelingen met Kroatië.
<P>
Ik hoor in uw voorstellen niets terug over een herziening van het nabuurschapsbeleid. Ik hoop dat u het noodzakelijke initiatief aan de dag zult leggen en ik hoop dat u Belarus in deze periode zover kunt krijgen dat het de ontwikkeling van de democratie weer op de rails krijgt.
<P>
Ik ben zo vrij om het niet met de heer Cohn-Bendit eens te zijn. Ik vind niet dat de heer Orbán vergeleken kan worden met de heer Chavez; er zijn andere ministers-presidenten in Europa die veel geschikter zijn voor die rol.
<SPEAKER ID="087" NAME="Ernst Strasser" AFFILIATION="PPE">
(DE) Mevrouw de Voorzitter, mijnheer Orbán, het klopt dat uw land veel heeft moeten ondergaan en dat uw land, u zelf en uw partij een grote bijdrage hebben geleverd tot vrede en een verenigd Europa. Als goede buur en als Oostenrijker zou ik daar op dit voor u historische ogenblik op willen wijzen.
<P>
Meer banen, meer groei en meer veiligheid zijn de prioriteiten van uw voorzitterschap en die willen we graag ondersteunen. Andere prioriteiten zijn de versterking van de interne markt, vooruitgang boeken op het gebied van het energiebeleid, de Donaustrategie en het afronden van de onderhandelingen met Kroatië. Op al die gebieden willen en zullen wij u steunen.
<P>
Ik wil u met name bedanken voor de manier waarop u de godsdienstvrijheid verdedigt. Het christendom is een van de hoekstenen van het Europees handelen en denken en wij hebben bijzonder veel respect voor het feit dat u in Hongarije de communistische mediawet uit 1986 hebt hervormd. Dat is belangrijk en u hebt er goed aan gedaan. Volgens ons zijn veel van de standpunten die we in deze context hebben gehoord, ook hier in het Parlement, niet correct. Sommige van die standpunten doen denken aan de sancties die in 2000 onterecht aan de Oostenrijkse regering werden opgelegd. Ik vind dat u nu net zo onrechtvaardig wordt behandeld als de Oostenrijkse regering toen.
<P>
Ik zou u willen bedanken voor wat u heeft gedaan en wens het nieuwe Hongaarse voorzitterschap veel succes.
<P>
(Applaus)
<SPEAKER ID="088" NAME="Victor Boştinaru" AFFILIATION="S&amp;D">
(RO) Mevrouw de Voorzitter, mijnheer de premier, als Europees burger en socialist verwelkom ik uw betrokkenheid bij de uitvoering van een Donaustrategie, een samenhangende EU-strategie voor de Roma en als Roemeens burger verwelkom ik de steun van uw voorzitterschap voor mijn land en voor Bulgarije om toe te treden tot het Schengengebied.
<P>
De start van het Hongaarse voorzitterschap is echter overschaduwd door de verhitte debatten over een schandelijke wet die een smet werpt op de grondbeginselen van de Europese Unie. Deze wet lijkt te zijn opgesteld onder politieke invloed van Horthy, Kádár, Antonescu of Ceauşescu. Hij ondermijnt de Hongaarse geloofwaardigheid en het prestige als EU-lidstaat, en is een vernedering voor het Hongaarse volk, dat gewaardeerd wordt om zijn hang naar vrijheid. Deze wet is scherp bekritiseerd door de regeringen van twee grote EU-landen, Duitsland en Frankrijk, die deel uitmaken van dezelfde politieke familie. Leden van het Europees Parlement uit de Fractie van de Europese Volkspartij (Christen-Democraten) hebben deze wet bekritiseerd en ik neem aan dat zij niet op korte termijn uit de PPE-Fractie worden gezet.
<P>
We kunnen een verdere ontwikkeling in deze richting niet tolereren. Het mag zo niet doorgaan.
<SPEAKER ID="089" NAME="Wim van de Camp" AFFILIATION="PPE">
Mevrouw de Voorzitter, door de discussie over de mediawet in Hongarije weet iedereen in Europa dat Hongarije nu de voorzitter is van de Europese Unie en dat is wel eens anders geweest. Ik denk dat het goed is dat de premier de wet heeft voorgelegd aan de Europese Commissie en wij zien vol vertrouwen het oordeel van de Europese Commissie tegemoet.
<P>
Dan de vier prioriteiten van het Hongaarse voorzitterschap. Groei en banen. Op de eerste plaats, Voorzitter, de administratieve lasten voor het midden- en kleinbedrijf. Wat gaat u concreet doen? De digitale agenda: China wacht niet op Europa. Dan, tweede prioriteit, een sterker Europa. Op dit moment, Voorzitter, staat het water ons aan de lippen in Europa. Het gaat niet meer om de stijging van de zeespiegel, maar om de stijging van het water in de Rijn, de Po en de Moezel. Ook daarvoor graag uw aandacht.
<P>
Dan, burgervriendelijkheid: wat gaan we doen met Schengen, Roemenië en Bulgarije, en de toelating van Kroatië?
<P>
Tot slot, mijnheer de voorzitter, heeft Hongarije de bedrijven van buiten een crisisbelasting opgelegd. Een belasting die in strijd is met de interne markt. Wanneer wordt die afgeschaft?
<SPEAKER ID="091" NAME="László Tőkés" AFFILIATION="PPE">
(HU) Minister-president, met betrekking tot de mediawet wil ik graag de volgende parallel trekken: in 1956 veroordeelde de meerderheid van de communistische partijen in het Westen en zeer veel links-liberale westerse intellectuelen de Hongaarse opstandelingen en verdedigden zij de Sovjetbolsjewieken. Mutatis mutandis gebeurt er nu iets soortgelijks. Veel van onze socialistische en liberale collega's in het Westen kiezen partij voor de ex-communisten en pseudoliberalen in plaats van voor de echte motor achter de omverwerping van het communistische regime, de aanhangers van wijlen József Antall en de vrijheidsstrijders van Viktor Orbán. Dit manifesteert zich in de context van de mediawet. Dames en heren, laten we zelfs niet per abuis de afgedankte kampioenen en erfgenamen van het verleden, de postcommunisten, verwarren met de echte en geloofwaardige linkse krachten. Ze zijn niet hetzelfde. In zijn tijd realiseerde Albert Camus zich ook wie de Sovjetstalinisten nu eigenlijk waren en wie er aan de kant van de Hongaarse vrijheidsstrijd stonden.
<SPEAKER ID="092" NAME="Hannes Swoboda" AFFILIATION="S&amp;D">
(DE) Mijnheer de Voorzitter, mijnheer Orbán, ik ben het met betrekking tot drie onderwerpen met u eens. Het eerste onderwerp is de kwestie Kroatië. Onze benadering is dezelfde en we hopen om samen met uw minister van Buitenlandse Zaken een oplossing te vinden. Het tweede onderwerp betreft het belang van de integratie van de Roma en het derde onderwerp is het belang van de Hongaarse revolutie voor Europa.
<P>
Ik kom uit Oostenrijk en ben niet ver van de Hongaarse grens geboren. Ik wist heel goed wat er bij u gebeurde, zij het dat ik het van de betere kant van de grens kon volgen. Ik kreeg twee klasgenoten die ik Duits heb geleerd. Ik ken het belang van de revolutie. Maar, dat was toch een revolutie tegen de aanspraak op macht, tegen het monopolie van de macht. Het was een revolutie voor vrijheid, ook voor de vrijheid van de media.
<P>
Mijnheer Orbán, denkt u er nog eens over na of deze wet strookt met de zin, de geest en de doelstellingen van de Hongaarse revolutie. Als u de wet aan die doelstellingen aftoetst, zal u een betere wet kunnen opstellen. Daarom verzoek ik u nogmaals om bij uzelf te overwegen hoe u een betere mediawet kan schrijven die in overeenstemming is met de Hongaarse revolutie en de geest van die revolutie.
<P>
(Applaus)
<SPEAKER ID="093" NAME="Ivo Vajgl" AFFILIATION="ALDE">
(SL) Voorzitter, ik wil graag een paar woorden van aanmoediging spreken en steun betuigen aan het Hongaarse voorzitterschap en Hongarije, dat een goede buur is van Slovenië en waarmee wij veel gemeen hebben. Ik wil ook graag mijn steun betuigen aan de hoofdprioriteiten die u, meneer Orbán, vandaag hebt uiteengezet in verband met het voorzitterschap.
<P>
Hongarije kan een belangrijke bijdrage leveren aan verdere bestendiging van de stabiliteit in de regio waarin wij allemaal wonen en in het bijzonder aan de verzekering dat de regio als geheel moderne waarden omarmt en zich richt op de toekomst.
<P>
Om die reden ga ik nu iets zeggen wat u waarschijnlijk niet graag hoort. Ik denk dat Trianon het best in het verleden kan blijven. Gebruik het niet als reden om uw buren te verontrusten of oude wonden te openen. Iedereen moet met zijn geschiedenis leren leven.
<SPEAKER ID="094" NAME="Emilie Turunen" AFFILIATION="Verts/ALE">
(DA) Mijnheer de Voorzitter, ik zou graag commentaar willen geven op een kwestie die hier vanochtend al veel aandacht heeft gekregen, namelijk de mediawet in Hongarije. Deze kwestie, mijnheer Orbán, gaat niet over Hongarije of over het binnenlands beleid van Hongarije, maar over de grondrechten van de EU en onze geloofwaardigheid voor de rest van de wereld. De persvrijheid in de gehele Unie wordt bedreigd, als Hongarije een politiek benoemde mediaraad krijgt en miljoenen aan boetes moet betalen.
<P>
Mijnheer Orbán, ik behoor tot een jonge Europese generatie die persvrijheid misschien altijd voor lief heeft genomen, maar vandaag begrijp ik dat persvrijheid niet vanzelfsprekend is. Het verheugt me dat u hebt beloofd de wet te herzien, voor zover deze in strijd is met de wetten en verdragen van de EU, en ik vind dat u zelfs nu reeds naar huis kunt gaan en herzieningen doorvoeren. Dat bent u verschuldigd aan allen die hebben gestreden voor de grondrechten en de persvrijheid en dat bent u verschuldigd aan mijn generatie, die nooit iets anders heeft gekend. Ik ben van mening dat de EU de democratie moet ontwikkelen en niet ontmantelen.
<SPEAKER ID="095" NAME="Othmar Karas" AFFILIATION="PPE">
(DE) Mijnheer de Voorzitter, Europa versterken betekent ook de Commissie versterken en het vangnet uitbouwen, zowel wat de financiële middelen als de inhoud betreft. Het betekent de democratie in Europa versterken en het betekent een gemeenschappelijk Europa. Europa versterken begint thuis. Help ons om in deze zes maanden een meer Europese stempel te drukken op het binnenlands beleid en om Europa niet door nationalisme te laten verzwakken.
<P>
Als we Europa willen versterken, moeten we punten van overeenkomst versterken en de zwakke punten beperken. Onze sterke punten zijn hetzelfde recht, dezelfde waarden, dezelfde vrijheden, de communautaire methode, de interne markt met zijn vier vrijheden en de gemeenschappelijke munt. Partijen zijn slechts de instrumenten van de democratie en niet omgekeerd. Onze zwakke punten zijn nationalisme, egoïsme, polarisatie en protectionisme. Laten we deze zes maanden gebruiken om Europa en de gemeenschappelijkheid van Europa te versterken.
<SPEAKER ID="096" NAME="Maroš Šefčovič">
vicevoorzitter van de Commissie. - (EN) Mijnheer de Voorzitter, ik wil allereerst premier Orbán bedanken voor zijn presentatie van een zeer ambitieus programma. Ik wil ook de leden bedanken voor een prettig debat en een intensieve uitwisseling van standpunten.
<P>
Ik vind dat een democratisch debat de beste manier is om de beste oplossingen voor Europa te vinden. Er is echter één voorwaarde en dat is dat de gesprekspartners een gemeenschappelijk doel moeten hebben. Ik denk dat we dat doel hebben, want de meesten van ons in dit Parlement willen een sterker Europa. Het motto dat het Hongaarse voorzitterschap heeft gekozen is dus zeer goed en gepast. Namens de Commissie wil ik daarom onderstrepen dat wij de doelen van het Hongaarse voorzitterschap moeten steunen.
<P>
Zoals in het debat duidelijk werd, moet er in dit halfjaar veel gebeuren. We moeten economische governance invoeren, oplossingen vinden voor de grote schuldencrisis en de EU 2020-strategie sneller ten uitvoer leggen, om maar enkele doelen op economisch gebied te noemen. We verwelkomen echter ook van harte de prioriteit van het Hongaarse voorzitterschap om een betere oplossing te vinden voor de integratie van de Roma alsmede de focus op de Donau-strategie.
<P>
Ik wil graag iets zeggen over de kwestie van het doeltreffender integreren van de Roma in de Europese Unie. Zoals u weet werken wij aan een zeer breed programma om in de lidstaten het besef te vergroten en een gecoördineerde dialoog te bevorderen over de mogelijkheden die de communautaire fondsen bieden. Na Hongarije in 2009 en Roemenië in 2010 zal de focus dit jaar zijn gericht op Slowakije en Bulgarije. Ik denk dat wij, samen met u en het Hongaarse voorzitterschap, in april het nieuwe communautaire kader voor nationale strategieën voor de integratie van de Roma kunnen aanbieden.
<P>
Ik wil reageren op de opmerkingen van de heer Cohn-Bendit, omdat ik het heel belangrijk vind om nu duidelijk te laten zien dat de Europese Unie achter Tunesië en zijn volk staat. Ik wil vooral mijn respect tonen voor de moed die alle Tunesiërs de afgelopen dagen hebben laten zien. Ik ben er zeker van dat de Europese Unie de Tunesiërs zal steunen in hun vreedzame en democratische aspiraties.
<P>
De nieuwe regering van nationale eenheid moet de wensen van de Tunesische samenleving daadwerkelijk vertegenwoordigen. Zij moet het land door een vreedzame en democratische overgang loodsen en vroegtijdige verkiezingen organiseren. Ik wil dit Parlement ervan verzekeren dat wij klaarstaan om directe hulp te bieden bij het voorbereiden en organiseren van het verkiezingsproces en om permanente steun te bieden voor een echte democratische overgang. Als daarom gevraagd wordt, dan zijn wij ook bereid de Tunesische autoriteiten te helpen met het bieden van zaken waar dringend behoefte aan is.
<P>
In antwoord op de verzoeken om snelle actie van de Commissie inzake de mediawet wil ik de geachte leden laten weten dat wij een intensief en voortdurend debat voeren met de Hongaarse autoriteiten, zowel op politiek niveau als op het niveau van deskundigen. De Commissie zal deze week een toelichtingsbrief naar Boedapest sturen met het verzoek om verdere uitleg te geven. Ik wil nogmaals benadrukken dat wij, rekening houdend met de complexiteit van deze kwestie, zeer snel te werk gaan. Ik herhaal ook wat voorzitter Barroso zei: dat wij zeer bemoedigd zijn door de politieke toezegging van premier Orbán om de wet zo nodig aan te passen.
<P>
Wij vertrouwen er volledig op dat Hongarije alle noodzakelijke stappen zal ondernemen om te waarborgen dat de nieuwe mediawet ten uitvoer wordt gelegd met volledige eerbiediging van de Europese waarden inzake mediavrijheid, de relevante communautaire wetgeving en het Europees Verdrag tot bescherming van de rechten van de mens. De Commissie zal wat dit betreft volledig in overeenstemming met haar rol als hoedster van de Verdragen optreden.
<P>
Ik wil tot slot uitspreken dat wij het volste vertrouwen hebben in het engagement en het enthousiasme van het Hongaarse voorzitterschap. We hebben gezien hoe gedegen de Hongaarse autoriteiten zich op deze taak hebben voorbereid en zij zullen in dit belangrijke halfjaar een krachtig voorzitterschap zijn. We zijn van mening dat we samen het Europese project verder kunnen brengen. Ik ben er zeker van dat het Europees Parlement dit werk zal steunen en zijn bijdrage zal leveren in een geest van loyale samenwerking. Het is duidelijk dat we dit halfjaar veel vooruitgang moeten boeken met het oog op onze topprioriteiten.
<P>
Ik wens het voorzitterschap het allerbeste voor de komende zes maanden. Wij kijken ernaar uit om met elkaar samen te werken ten behoeve van Europa.
<P>
(Applaus)
<SPEAKER ID="097" NAME="Viktor Orbán">
fungerend voorzitter van de Raad. - (HU) Mijnheer de Voorzitter, allereerst wil ik de Parlementsleden bedanken die ons in dit spannende en waardevolle debat hebben vereerd met hun bijdrage. Dit debat was te waardevol om met een kort antwoord van één minuut op de aangevoerde argumenten te reageren. Ik zal de tijd in de gaten houden, maar op een paar vragen moet ik toch echt antwoord geven.
<P>
Eerst zet ik de pet op van Hongaarse minister-president. Staat u mij toe mijn verbazing uit te drukken dat zo veel serieuze en respectabele mensen die hier hebben gesproken, zich vergissen in de feiten. Het zou onwaardig en vernederend zijn, niet alleen voor u maar ook voor mij, als ik met een volledige lijst zou komen, beginnend bij de heer Schulz, met alle fouten in de feiten die zijn genoemd met betrekking tot de Hongaarse mediawet en de Hongaarse democratie. Alleen om duidelijk te maken wat voor feitelijke vergissingen u maakt, noem ik één voorbeeld: in de Hongaarse mediawet kan onevenwichtigheid niet worden gesanctioneerd en hiervoor kan geen enkele geldboete worden opgelegd. Waar protesteert u dan tegen? En zo zou ik nog wel even door kunnen gaan. Daarom wil ik u duidelijk maken dat ik het betreur dat u zo lelijk bij de neus bent genomen en u hebt laten bedriegen. Ik zie nu dat ik in dit debat niet eens mag hopen op een redelijke behandeling, en ik moet er maar op vertrouwen dat de Europese Commissie in staat zal zijn om een onpartijdige en neutrale resolutie op te stellen die ik overigens van mijn kant graag accepteer, waarna ik te werk zal gaan volgens de genoemde procedure.
<P>
Desalniettemin wil ik u eraan helpen herinneren dat ik de gedachte van fractievoorzitter Schulz dat het Hongaarse voorzitterschap niet op grond van het gepresenteerde programma zal worden beoordeeld, maar op grond van het resultaat, een waardevolle bijdrage vind. Ik kan u alleen maar aanraden om ditzelfde principe toe te passen bij de Hongaarse mediawet die nu een aantal weken van kracht is. Ik stuur u graag Duitstalige excerpten uit Hongaarse kranten, en u zult zien dat de vurige betogen van de heer Cohn-Bendit onschuldige babygeluidjes zijn vergeleken bij wat de Hongaarse kranten schrijven. Tot zover dus de objectiviteit.
<P>
Aan de andere kant wil ik de critici van de mediawet erop attenderen dat we in de eenentwintigste eeuw leven. Hoe stelt u het zich voor dat wie dan ook in Hongarije of in enig ander Europees land in staat zou zijn de vrijheid van meningsuiting te onderdrukken in het internettijdperk? In de Hongaarse verkiezingscampagne hebben we de verkiezingen grotendeels gewonnen op het oncontroleerbare internet en Facebook. Hoe stelt u het zich voor dat het in de eenentwintigste eeuw mogelijk is om de vrije stroom van meningen te beperken? Ik sta versteld over hoe zeer u in het verleden leeft.
<P>
Op vergelijkbare wijze wil ik uw aandacht vestigen op het interessante gegeven dat de mediawet waartegen u bezwaar maakt, de wet inzake de pers uit 1986 buiten werking heeft gesteld die door het communistische regime was aangenomen en waarin tot het moment dat onze mediawet van kracht werd, kranten konden worden opgeheven door ze uit het register te schrappen. Hiertegen heeft nooit iemand de afgelopen twintig jaar bezwaar aangetekend, terwijl dit toch behoorlijk antidemocratisch was. Daarom raad ik u aan om in dit debat over de mediawet terug te keren naar het nuchtere verstand en rationele argumenten.
<P>
Tegelijkertijd, dames en heren, wil ik u informeren over het feit dat in tegenstelling tot een deel van de hier geventileerde meningen in Hongarije de rechtsstaat momenteel opnieuw wordt opgebouwd. Ik wil u laten weten dat u hier weliswaar de afgelopen jaren geen debatten over hebt gevoerd, maar dat in Hongarije de afgelopen jaren de geheime inlichtingendiensten voor politieke doeleinden werden gebruikt, waarover nu gerechtelijke processen worden gevoerd. In Hongarije werd de politie ingezet tegen een vredige massa, waarover nu strafprocessen worden gehouden. In Hongarije werd publieke informatie vervalst en daarom bevindt onze economie zich nu in haar huidige toestand. In Hongarije wordt momenteel de rechtsstaat sterker gemaakt, na een beleid dat de rechtsstaat ten gronde heeft gericht en waartegen u om de een of andere reden nooit bezwaar hebt gemaakt. Helaas moet ik, als ik naar de discussie over de mediawet luister, constateren dat eigenlijk niet de mediawet het probleem is voor u, maar de omstandigheid dat het Hongaarse volk in Hongarije een in Europa ongekende solidariteit heeft getoond en met een tweederde meerderheid heeft gekozen voor een politieke kracht. Dit is ongetwijfeld een spannende en interessante kwestie en ik ben ervan overtuigd dat dit ten gunste van Europa kan worden aangewend.
<P>
Aangezien de heer Lambsdorff ook een persoonlijke opmerking heeft geplaatst, wil ik ook daar graag op reageren. Mijnheer Lambsdorff, ik spreek u toe zoals de ene Europeaan de andere toespreekt, zoals een Hongaar een Duitser toespreekt. Uw mediawet is geen jota democratischer dan de nieuwe Hongaarse mediawet, en als u dat in twijfel trekt, doet u dat dan in een objectief debat. Ik accepteer noch van de Duitsers, noch van iemand anders dat alleen omdat we veertig jaar onder het juk van een dictatuur hebben geleefd een willekeurig iemand nu zou twijfelen aan het democratische engagement van het Hongaarse volk.
<P>
De mediawet mag en moet uiteraard ook bekritiseerd worden, en dat vind ik ook natuurlijk, maar een volk beledigen gaat te ver. Ik wil graag duidelijk maken dat het in twijfel trekken van het democratische engagement van het Hongaarse volk en de Hongaarse regering een belediging is voor het Hongaarse volk... (luidkeelse interrupties, applaus). Staat u mij toe dat ik verwijs naar de toespraak waarin Hongarije ervan werd beschuldigd zich te bewegen in de richting van een dictatuur. Ik heb dit hier met mijn eigen oren gehoord. Waar protesteert u tegen? Ik heb dit hier met mijn eigen oren gehoord. Er werd gedreigd dat Hongarije de kant van een dictatuur op gaat. Dit is een regelrechte belediging van het Hongaarse volk. Ik moet zeggen dat ik mijn land, Hongarije, altijd zal verdedigen. Dit heeft niets te maken met de mediawet.
<P>
Voor de Europese kwesties zet ik, als u dat toestaat, nu ook mijn andere pet op. Ik vind de kwestie van een obligatiemarkt die fractievoorzitter Verhofstadt heeft aangekaart, belangrijk, en ik wil graag zeggen dat het Hongaarse voorzitterschap de ontwikkeling daarvan noodzakelijk en op lange termijn zelfs onvermijdelijk acht. Daarom steunen wij het Europese beleid waardoor Hongarije, de lidstaten van de Europese Unie binnen de eurozone en de gehele Europese Unie deze richting op wordt gestuurd. Ik wil u op één ding attent maken: we moeten onze eigen regeringen, de nationale regeringen ervan overtuigen dat ze de totstandbrenging van een euro-obligatiemarkt niet mogen gebruiken om te besparen op structurele hervormingen. Daarom moeten we eerst structurele hervormingen doorvoeren, en ik denk dat daarna de invoering van de obligatiemarkt mogelijk wordt.
<P>
Wat betreft de Tunesische kwestie wil ik u mededelen dat we voortdurend overleg plegen met de externe vertegenwoordiging, en ook buiten Europa steunen we alle democratische ambities en bewegingen, en dat zullen we samen met de externe vertegenwoordiging met voldoende nadruk duidelijk maken. Aan de andere kant kan deze kwestie niet tegenover de voorbeelden van christenvervolging worden gesteld die zich wereldwijd aandienen. Beide problemen moeten worden aangepakt.
<P>
Dames en heren, ten slotte waren er diverse sprekers te horen die zich zorgen maakten over het feit dat het Hongaarse voorzitterschap een stormachtig begin heeft gekend, aangezien dit nadelig zou kunnen zijn voor ons EU-voorzitterschap. Graag wijs ik u erop dat dit uitsluitend van u afhangt. Wij van onze kant, en ik persoonlijk zijn bereid om tijdens het Hongaarse voorzitterschap deze beide lijnen van het debat met aandacht te volgen en te voeden. Als u het dus nodig vindt om tijdens het Hongaarse voorzitterschap te debatteren over Hongarije, maar ook over het Europees beleid, wil ik bij dezen aangeven dat wij daartoe bereid zijn en dat wij deze situatie geenszins ongemakkelijk vinden. We zijn er niet blij mee dat de kritische meningen over Hongarije interfereren met Europese beleidskwesties, maar we vinden de situatie niet onnatuurlijk. Ook Europa kent een democratie en we voeren hier democratische debatten.
<P>
Ik heb nooit gedacht dat het Hongaarse voorzitterschap een eenvoudige triomftocht zou zijn, zoals bij een schoonheidswedstrijd wanneer de modellen paraderen en iedereen alleen maar applaudisseert. Dat heb ik nooit gedacht! Ik ben me ervan bewust dat we serieuze, politieke debatten zullen voeren. Ik ben daar klaar voor, wat het onderwerp ook is, en ik kan u verzekeren dat Hongarije en het Hongaarse voorzitterschap over voldoende kracht beschikken om zowel het debat over Hongarije als over EU-kwesties met het benodigde gewicht en de benodigde kracht tot een goed einde te brengen, en geen enkele aanval op de binnenlandse politiek of de Hongaarse zaak zal ons ervan afbrengen om ons EU-programma en onze prioriteiten uit te voeren zodat dit een succesvol voorzitterschap kan worden. Het is mijn doel om van dit half jaar, dat het moeilijkst dreigt te worden in de geschiedenis van de Europese Unie, een van de meest succesvolle zes maanden te maken. Ik dank u voor uw aandacht.
<SPEAKER ID="098" NAME="De Voorzitter">
Overeenkomstig het Reglement mogen verklaringen betreffende een persoonlijk feit aan het eind van een debat worden afgelegd. De heer Schulz heeft het woord gevraagd voor een persoonlijk feit.
<P>
(Afkeurend gemompel)
<P>
Dames en heren, we handelen in overeenstemming met het Reglement, dat door ons samen is goedgekeurd.
<SPEAKER ID="099" NAME="Martin Schulz" AFFILIATION="S&amp;D">
(DE) Mijnheer de Voorzitter, mijnheer Orbán, u heeft zich tot mij persoonlijk gericht. U heeft zich ook tot enkele andere Parlementsleden gericht. In verband met de opmerkingen die het Hongaarse volk en u als vertegenwoordiger van het Hongaarse volk betreffen, zou ik u voor de komende zes maanden enkele ideeën willen meegeven. De heer Cohn-Bendit heeft in zijn persoonlijke biografie beschreven wat zijn relatie is met het Hongaarse volk. In mijn fractie zijn er Parlementsleden die in Communistische gevangenissen hebben gezeten. In mijn fractie is er een Parlementslid, de heer Miguel Angel Martínez Martínez, die in Spanje is gefolterd wegens zijn oppositie tegen het Franco-regime. Wij, u en iedereen van ons die hier zit, hebben een gemeenschappelijke taak, namelijk het verdedigen van de democratie, bijvoorbeeld tegen het soort mensen dat ons momenteel met hun geroep onderbreekt.
<P>
Niemand die kritiek uit op een wet, beledigt het Hongaarse volk. Van een ding kunt u zeker zijn: alle leden aan de linkerkant van dit Parlement, en met name mijn fractie, beloven u dat waarden zoals vrijheid, democratie en gerechtigheid onze gemeenschappelijke waarden zijn. Als wij van mening zijn dat een wet die waarden met de voeten treedt, dan bekritiseren we die wet, maar dat betekent niet dat we het Hongaarse volk bekritiseren.
<P>
(Applaus)
<P>
Als we dat allemaal ter harte nemen, dan, mijnheer Orbán, gebeurt er iets wat zowel u als wij nodig hebben. We kunnen geen succesvol Europa creëren als u Europa ontleedt. Wij kunnen slechts slagen als de soevereine lidstaten en de Unie als gemeenschap samenwerken. Speel ze niet tegen elkaar uit. In de komende zes maanden hebt u slechts één rol: die van fungerend voorzitter van de Raad. Wij willen dat u samen met ons de waarden van Europa verdedigt en wij willen niet dat u Hongarije uitspeelt tegen de Europese Unie!
<P>
(Applaus)
<SPEAKER ID="100" NAME="De Voorzitter">
Mijnheer Schulz, dank u wel. Mijnheer de premier, dank u wel voor uw komst en voor uw toespraak. Mijnheer Cohn-Bendit, vraagt u ook het woord voor een persoonlijk feit?
<SPEAKER ID="101" NAME="Daniel Cohn-Bendit" AFFILIATION="Verts/ALE">
(FR) Mijnheer de Voorzitter, dames en heren, er zijn momenten in de geschiedenis - dat kan ik u in alle talen verzekeren - dat bepaalde grenzen niet overschreden mogen worden.
<P>
Mijnheer Orbán, u bent trots op het Hongaarse volk en met recht, maar in de democratie geldt één ding, van Tocqueville tot en met alle theoretici van de democratie: "De meerderheid heeft niet altijd de waarheid in pacht.”
<P>
(Spreker wordt door de Voorzitter onderbroken)
<SPEAKER ID="102" NAME="De Voorzitter">
Mijnheer Cohn-Bendit, het is de bedoeling dat u alleen een verklaring betreffende een persoonlijk feit aflegt.
<SPEAKER ID="103" NAME="Daniel Cohn-Bendit" AFFILIATION="Verts/ALE">
(FR) Kan het nu eens stil zijn daarboven? Als mijnheer Orbán hier in dit Parlement beweert ...
<P>
(Rumoer in de zaal)
<P>
U mobiliseert extreemrechts? Gelijk heeft u.
<P>
Als hij hier in dit Parlement beweert dat we hier iets tegen het Hongaarse volk hebben gezegd, dan is dat nationaal-populisme; dat wil zeggen dat men niet echt over de inhoud wil praten, maar liever mensen tegen elkaar opzet. Dat is de Europese Unie onwaardig, mijnheer Orbán. U heeft ons uitgenodigd met u te eten. Maar ik heb geen trek meer. Ik ga niet met u eten. Het is schandalig wat u gedaan heeft!
<SPEAKER ID="104" NAME="Gerard Batten" AFFILIATION="EFD">
(FI) Mijnheer de Voorzitter, ik neem het woord volgens dezelfde regel, welke regel het dan ook is, die de heer Cohn-Bendit zojuist gebruikte. Ik wil enige opheldering krijgen en u weet veel meer van het reglement van orde dan ik. De enige regel die ik ken met betrekking tot persoonlijke mededelingen is regel 151, waarin staat dat sprekers zich moeten beperken tot mededelingen over zichzelf. Volgens welke regel mocht de heer Schulz spreken? Volgens welke regel mag de heer Cohn-Bendit spreken in deze omstandigheden? Zijn alle parlementsleden gelijk of zijn sommige parlementsleden meer gelijk dan anderen?
<P>
(Applaus)
<SPEAKER ID="105" NAME="De Voorzitter">
Dames en heren, laten wij ons houden aan de feiten. De heer Orbán wendde zich rechtstreeks tot de heer Schulz om zijn bezorgdheid erover te uiten dat diens woorden weleens krenkend zouden kunnen zijn voor de Hongaarse natie. Dat heeft hij tot uitdrukking gebracht.
<P>
De punten die in deze Kamer aan de orde zijn gesteld, zijn opgehelderd. Laten wij ons waardig blijven gedragen. Het Hongaarse voorzitterschap heeft een belangrijke presentatie gehouden. Wij hebben het programma van het Hongaarse voorzitterschap goedgekeurd en aangenomen en wij hebben kennis kunnen nemen van een aantal zeer positieve voornemens van Hongarije voor de komende zes maanden. Dat is voor ons allen buitengewoon belangrijk. Laten wij nogmaals uiting geven aan onze goedkeuring, en laten wij na het debat op bedaarde wijze elk onze gescheiden wegen bewandelen. Dit was een zeer serieus debat. Overeenkomstig het Reglement heb ik de afgevaardigden die het woord vroegen voor een persoonlijk feit, laten spreken. Ik bedank de heer Orbán voor zijn toespraak, zijn deelname aan onze vergadering en de presentatie van het activiteitenprogramma van het Hongaars voorzitterschap van de Raad.
<P>
Schriftelijke verklaringen (artikel 149)
<SPEAKER ID="106" NAME="Dominique Baudis" AFFILIATION="PPE">
schriftelijk. - (FR) De komende zes maanden gaat u het voorzitterschap van de Raad op zich nemen, en er staan u vele uitdagingen te wachten. U stelt het herstel uit de crisis bovenaan uw prioriteitenlijstje. Ik ben ervan overtuigd dat de instellingen en de lidstaten onder uw voorzitterschap in goede verstandhouding zullen blijven samenwerken. Het is onze plicht ervoor te zorgen dat de solidariteits- en stabilisatiemechanismen, die hun nut al hebben bewezen, op de lange termijn blijven voortbestaan.
<P>
Om onze doelen te bereiken, moeten we ook de nadruk leggen op de hervorming van het internationale financiële systeem. Wij Europeanen hebben steeds voorop gelopen bij de regulering van en het toezicht op de financiële markten. Het Franse voorzitterschap van de G20 is een kans die we moeten aangrijpen. Het verenigde Europa moet zijn buitenlandse partners het goede voorbeeld geven.
<P>
Het Europees nabuurschapsbeleid is een belangrijk instrument binnen het buitenlandbeleid van de Unie. Dankzij dit instrument onderhouden we stabiele betrekkingen met onze naaste buurlanden. Het bevorderen van het oostelijk partnerschap, dat een van uw prioriteiten is, mag niet ten koste gaan van het mediterrane partnerschap. De Unie voor het Middellandse Zeegebied is momentum aan het verliezen en verdient net zo goed onze aandacht. Europa hecht daar nog steeds sterk aan. Wat denkt u te doen om dit nieuw leven in te blazen?
<SPEAKER ID="107" NAME="Ivo Belet" AFFILIATION="PPE">
schriftelijk. - Voorzitter, collega's, het is goed dat de Hongaarse premier hier duidelijk heeft benadrukt dat hij bereid is de nieuwe mediawet bij te sturen, als de EU daarom vraagt. De Europese Commissie moet nu in alle onafhankelijkheid haar werk kunnen doen. Dat is de enige manier om los te komen van de partijpolitieke spelletjes. Mediapluralisme en persvrijheid zijn fundamentele waarden in Europa. Alle EU-lidstaten, niet alleen Hongarije, hebben zich formeel geëngageerd om deze te respecteren. Dat staat zo geschreven in het EU-Verdrag en er zijn formele afspraken over binnen de Raad van Europa. Wij vertrouwen erop dat ook de Hongaarse regering hierover geen enkele twijfel zal laten bestaan.
<SPEAKER ID="108" NAME="Vilija Blinkevičiūt" LANGUAGE="LT">
Ik wil Hongarije welkom heten, dat aan zijn eerste voorzitterschap van de Europese Unie begonnen is. Hongarije neemt het roer over van de oude lidstaat België en begint zijn voorzitterschap in een nogal moeilijke tijd, omdat niet alle lidstaten van de Europese Unie zich even goed herstellen van de economische en financiële crisis. Bovendien zijn meer inspanningen nodig om de crisis volledig te boven te komen en daarom sta ik achter de prioriteiten die Hongarije geeft aan stabilisatie van de Europese economie en aan uitbreiding van de EU, energie en integratie van de Roma. Ik zou ook de aandacht willen vestigen op het feit dat de richtlijn inzake zwangerschapsverlof, die door de lidstaten is verworpen, dringend dient te worden herzien, om nog maar te zwijgen over de antidiscriminatierichtlijn, die nog steeds wordt tegengehouden door de Raad. Deze wetgeving is heel belangrijk voor de Europese burgers, en daarom moet over deze voorstellen zo spoedig mogelijk een besluit worden genomen. Voorts zou ik het land dat het voorzitterschap bekleedt, dringend willen verzoeken om meer aandacht te besteden aan de modernisering van het hoger onderwijs, om werkloosheid onder jongeren tegen te gaan. Ik ben verheugd dat Hongarije in zijn programma kinderarmoede tot een van zijn prioriteiten verheft, maar ik zou er bij het voorzittende land op willen aandringen om op dit gebied concrete maatregelen te treffen en in samenwerking met de Europese Commissie het initiatief te nemen tot een strategie of een wetgevingsvoorstel inzake kinderarmoede. Ik wens Hongarije dus een succesvol voorzitterschap in de komende zes maanden en hoop dat het zich zal inzetten voor verbetering van de situatie voor de Europese burgers en het waarborgen van hun rechten en vrijheden.
<SPEAKER ID="108" NAME="Proinsias De Rossa" AFFILIATION="S&amp;D">
schriftelijk. - (EN) De door het Hongaarse parlement aangenomen mediawet is duidelijk in strijd met artikel 11 van het Handvest van de grondrechten van de Europese Unie, dat vrijheid van meningsuiting en van informatie garandeert. De toezichthouder op grond van deze Hongaarse wet heeft de taak om te zorgen dat journalistieke berichtgeving 'evenwichtig' is. Dit kan de persvrijheid ernstig belemmeren en de weg vrijmaken voor arbitraire oordelen. Bovendien bestaat dit toezichthoudend orgaan uit gekozen leden van de enige regeringspartij. Een dergelijke samenstelling is geen enkele garantie voor de objectiviteit van de beslissingen van de toezichthouder of zijn onafhankelijkheid van de Hongaarse regering. Ik roep de Europese Commissie op om onmiddellijk een juridische analyse uit te voeren van deze wet en de uitvoering ervan en om, indien nodig, maatregelen te nemen tegen Hongarije om te zorgen dat deze wet wordt gewijzigd en op een lijn komt met de grondbeginselen van de Europese Unie.
<SPEAKER ID="109" NAME="Ilda Figueiredo" LANGUAGE="PT">
Helaas heeft premier Orbán dit debat op de slechtst mogelijke manier geopend. Hij is zijn toespraak begonnen met een anticommunistische uitval in een poging om de aandacht af te leiden van het feit dat hijzelf in hoge mate verantwoordelijk is voor de verslechtering van de economische situatie in Hongarije en de exponentiële toename van de werkloosheid en de armoede waarvan het land thans het slachtoffer is en om niet te hoeven erkennen dat er sprake is van schendingen van de democratie, de vrijheid van meningsuiting, de rechten van vakverenigingen en andere sociale en arbeidsrechten, samen met schendingen van de persvrijheid en fundamentele mensenrechten.
<P>
Wij maken ons ernstige zorgen over de loop der dingen in de Europese Unie. Het Hongaarse voorzitterschap heeft geen geloofwaardige oplossingen aangedragen voor deze problemen, waarvan ook in andere EU-landen sprake is. Integendeel, premier Orbán heeft zijn autoritaire standpunten herbevestigd en heeft de nadruk gelegd op enerzijds de liberalisering van de financiële markten en anderzijds de structurele hervormingen die gericht zijn op een volledige verwezenlijking van de doelstellingen van het kapitalisme dat de Europese Unie belijdt.
<SPEAKER ID="110" NAME="Lidia Joanna Geringer de Oedenberg" AFFILIATION="S&amp;D">
schriftelijk. - (PL) In 2011 zullen we ons met tal van belangrijke thema's bezighouden, zoals de richtlijn betreffende consumentenrechten, regelgeving inzake financiële diensten en intellectuele eigendom of de voorbereiding van de toekomstige financiële vooruitzichten 2014-2020. Met het oog op het voorgaande hoop ik dat het Hongaarse voorzitterschap en het Poolse voorzitterschap, dat daar onmiddellijk op volgt, hun steentje zullen bijdragen tot de verwezenlijking van deze specifieke projecten, door onze eeuwenoude vriendschap ten dienste te stellen van een vruchtbare samenwerking in het kader van de Europese Unie.
<P>
Jammer genoeg werd de start van het Hongaarse voorzitterschap onmiskenbaar overschaduwd en gedomineerd door de controversiële mediawet die onlangs door dit land werd aangenomen. De EU-instellingen konden niet langer stilzwijgend toekijken als gevolg van de brief die door een groot aantal Europese intellectuelen aan Brussel werd gericht. Uit de informatie die op dit ogenblik beschikbaar is, blijkt dat bepaalde bepalingen uit de Hongaarse wet, onder meer met betrekking tot de procedures voor het benoemen en ontslaan van de leden van de nationale media- en telecommunicatieautoriteit en met betrekking tot de omvang van de bevoegdheden van dit orgaan, twijfel kunnen doen rijzen over de onafhankelijkheid van de Hongaarse media.
<P>
De scherpe reactie van mijn fractie, de Fractie van de Progressieve Alliantie van Socialisten en Democraten in het Europees Parlement, is evenwel geen kritiek aan het adres van het Hongaarse volk, maar aan dat van het land dat het EU-voorzitterschap waarneemt. Er is geen tijd te verliezen. Deze kwestie moet zo spoedig mogelijk worden opgehelderd, zowel in het belang van Hongarije als in dat van de hele Europese Unie, zodat we ons in de eerste plaats kunnen concentreren op de meest urgente problemen waarmee de hele Unie te kampen heeft.
<SPEAKER ID="111" NAME="Robert Goebbels" AFFILIATION="S&amp;D">
schriftelijk. - (FR) De heer Orbán noemt zichzelf democraat. Elke zichzelf respecterende democraat moet kritiek op zijn of haar politiek handelen kunnen verdragen. Maar als de premier van Hongarije elke kritiek op zijn politiek kwalificeert als een aanval op het Hongaarse volk, begaat hij een grote vergissing. Met deze nationalistische poging om het debat naar zijn hand te zetten, betoont hij zich een weinig geloofwaardige democraat.
<SPEAKER ID="112" NAME="Kinga Göncz" AFFILIATION="S&amp;D">
schriftelijk. - (HU) Niemand ontkent dat het Hongaarse voorzitterschap stormachtig begon. Ik hoopte dat een overtuigende introductie van de Hongaarse minister-president in Straatsburg de zorgen zou wegnemen. Ik vind het jammer dat dit niet is gebeurd. Viktor Orbán heeft zich niet aan de fracties van het Europees Parlement gepresenteerd als een Europees politicus die naar consensus zoekt en compromissen sluit, maar als een 'strijder' die een populistische en nationalistische toon aanslaat, die 'het Hongaarse volk beschermt' tegen 'aanvallen'. Maar noch het Hongaarse volk, noch de Hongaarse regering is beledigd in het Parlement. Des te meer kritiek werd er gespuid over de verontrustende maatregelen van Fidesz, onder andere over de mediawet. Het waren vooral de eurosceptici en de sprekers van extreemrechts die een beledigende toon aansloegen en die zich in opvallende eensgezindheid honend uitlieten over de critici van de Hongaarse regering. Ik vind het jammer dat de uitvoering van het programma van het Hongaarse voorzitterschap in gevaar kan worden gebracht door de maatregelen van de regering die een bedreiging vormen voor de rechtsstaat. Wat voor vervolg het stormachtige begin krijgt, zal, in tegenstelling tot de waarschuwing van Viktor Orbán, niet van het Europees Parlement afhangen, maar van het feit of Fidesz en zijn leider bereid en in staat zijn om de Europese waarden te respecteren in hun beleid, zowel in eigen land als op het Europese toneel. De minister-president kan namelijk niet twee petten opzetten - die van regeringsleider voor gebruik in eigen land en die van fungerend voorzitter in Europa - maar slechts één: die van een politicus die onze gemeenschappelijk uitgedragen principes en waarden overal voor ogen houdt.
<SPEAKER ID="113" NAME="Zita Gurmai" AFFILIATION="S&amp;D">
schriftelijk. - (EN) Ik ben er trots op dat mijn land op dit moment voorzitter is van de Raad. In plaats van het gebrek aan democratische betrokkenheid van de regering-Orbán wil ik graag de totale afwezigheid vermelden van genderkwesties in de prioriteiten van het voorzitterschap.
<P>
Er is slechts een relevante verwijzing naar het probleem en dat is niet veel, in een tijd waarin vrouwen in Europa worden bedreigd door de nasleep van een verwoestende economische crisis, met torenhoge werkloosheid, en waarin behoudende regeringen snijden in sociale dienstverlening en ongunstige belastingstelsels invoeren. Sociale insluiting, demografische uitdagingen enzovoort zijn belangrijke kwesties, maar de situatie van vrouwen moet apart worden beoordeeld omdat hun problemen en behoeften verschillen van die van mannen; op de arbeidsmarkt en in verband met pensioen- en zorgstelsels, belastingstelsels enzovoort.
<P>
Ik roep Hongarije op om niet bang te zijn de invloed van het roulerende voorzitterschap ten gunste van vrouwen aan te wenden. Zorg ervoor dat de Raad de richtlijn inzake zwangerschapsverlof aanneemt zoals het Parlement heeft gestemd, geef betere garanties voor rechten op het gebied van seksuele en reproductieve gezondheid (om te beginnen in Hongarije, uiteraard), geef bij de uitvoering van de Europa 2020-strategie aandacht aan genderkwesties en lobby voor een EU-begroting die daar eveneens rekening mee houdt.
<SPEAKER ID="114" NAME="Ivailo Kalfin" LANGUAGE="BG">
Ik wil de heer Orbán feliciteren met het begin van het Hongaarse voorzitterschap van de EU. We wensen u allemaal een succesvol voorzitterschap toe. Het is begrijpelijk dat deze wens vooral sterk aanwezig is bij de nieuwe lidstaten. Een van de prioriteiten van het Hongaarse voorzitterschap is de uitbreiding van het Schengengebied. Dat is een kwestie die van bijzonder groot belang is voor de Bulgaarse socialisten en voor alle Bulgaarse burgers. De Bulgaarse autoriteiten hebben er vanaf de eerste dag van het lidmaatschap van de EU aan gewerkt, om van Bulgarije een betrouwbare buitengrens van de EU te maken. Nu, begin 2011, is deze missie bijna volbracht. Ik verwacht van het Hongaarse voorzitterschap dat het uiterlijk medio 2011 met een resolutie komt van de Europese Raad voor toetreding van Bulgarije en Roemenië tot het Schengengebied. Als in de komende weken aan de laatste nog uitstaande technische vereisten is voldaan, zal de Europese Raad moeten besluiten Bulgarije en Roemenië te laten toetreden tot het Schengengebied, zonder verdere politieke voorwaarden op te leggen.
<SPEAKER ID="115" NAME="Tunne Kelam" AFFILIATION="PPE">
schriftelijk. - (EN) Ik roep het Hongaarse voorzitterschap op om te kijken naar de problematiek van vrij verkeer in het onderwijs en op de arbeidsmarkt. Vandaag de dag zijn er veel obstakels voor de wederzijdse erkenning van kwalificaties van onderwijsinstellingen uit verschillende lidstaten of ervaring op verschillende arbeidsmarkten.
<P>
De Commissie is bezig met een beoordeling van de vooruitgang op onderwijsgebied. Ik roep het Hongaarse voorzitterschap op om te zorgen dat dit probleem ook in de Raad op serieuze wijze wordt behandeld. Het is nodig om de lidstaten te overtuigen het eens te worden over eenvoudiger procedures voor het erkennen van onderwijskwalificaties, ongeacht het land waar deze zijn verkregen.
<P>
Ik ben verheugd dat het Hongaarse voorzitterschap vaart wil maken met de totstandkoming van een geïntegreerde Europese gaspijplijn, waardoor een einde moet komen aan de geïsoleerde positie van een aantal lidstaten, waaronder Estland, Letland en Litouwen.
<P>
Ik wil het nieuwe voorzitterschap eraan herinneren dat het Europees Parlement twee belangrijke documenten heeft aangenomen over energiesolidariteit en -veiligheid die door de Raad moeten worden uitgevoerd. Ik hoop dat de Raad van februari het eens zal worden over een Europese energiestrategie. Deze strategie moet ook een plan bevatten voor het energienetwerk voor de Baltische Zee.
<SPEAKER ID="116" NAME="Krzysztof Lisek" AFFILIATION="PPE">
schriftelijk. - (PL) Ik sta volledig achter de pro-Europese prioriteiten van het Hongaarse voorzitterschap die sterk in de lijn liggen van de belangen van de Europese Unie als geheel. Ik vertegenwoordig het land dat na Hongarije het EU-voorzitterschap op zich zal nemen en ik wil van de gelegenheid gebruik maken om te onderstrepen dat wij nauw zullen samenwerken met het Hongaarse voorzitterschap. Goede samenwerking zal zorgen voor een vlotte overdracht van het voorzitterschap binnen het Pools-Cypriotisch-Deense voorzitterstrio.
<P>
Ik ben bijzonder verheugd over de verklaring van Hongarije over de inspanningen die het land wil leveren om het Oostelijk Partnerschap en het Europees nabuurschapsbeleid te bevorderen. Daarnaast wil ik mijn tevredenheid uitspreken over het feit dat de uitbreiding van de Europese Unie tot de prioriteiten van het Hongaarse voorzitterschap behoort. Het feit dat Hongarije en Polen vergelijkbare standpunten hebben over de uitbreiding van de Unie zal ons allicht helpen om tijdens het Poolse voorzitterschap op dit gebied voor continuïteit te zorgen. Ik hoop dat de top van het Oostelijk Partnerschap in mei meer zal zijn dan de samenvatting van de uitvoering van dit initiatief gedurende de afgelopen twee jaar en dat de top ook concrete resultaten zal opleveren op het vlak van visumvrij reizen, handel en energie.
<P>
Net als het Hongaarse voorzitterschap is Polen ervan overtuigd dat de Europese Unie behoefte heeft aan een gemeenschappelijke aanpak op het gebied van vrijheid en rechtvaardigheid. Met het oog hierop dient de bescherming van persoonsgegevens te worden versterkt en moeten de burgerrechten en gemeenschappelijke waarden in de gehele Europese Unie worden bevorderd. Het duurzame gebruik van natuurlijke hulpbronnen is een van de prioriteiten. Dit betekent dat we de doelstellingen van de vorige EU-voorzitterschappen van Spanje en België verder moeten nastreven en dat we oog hebben voor de omvangrijke inspanningen die de Commissie op dit vlak heeft geleverd. Het is van vitaal belang dat bij de geplande maatregelen rekening wordt gehouden met de verschillende voorwaarden en mogelijkheden in de afzonderlijke lidstaten.
<SPEAKER ID="117" NAME="Petru Constantin Luhan" LANGUAGE="RO">
Mijn gelukwensen voor Hongarije met dit programma, dat prioriteit geeft aan economische groei en de wereldwijde positie van Europa. Een van de belangrijkste dossiers op de agenda van het voorzitterschap is de uitbreiding van het Schengengebied door het toelaten van Roemenië en Bulgarije. Toetreding tot het Schengengebied is een verplichting, die Roemenië met volledige verantwoordelijkheid is aangegaan. We hebben aanzienlijke inspanningen geleverd om de buitengrens van de EU veilig te maken en Roemenië is klaar om het Schengenacquis toe te passen, zoals bevestigd door de rapporten over de toetreding van mijn land tot het Schengengebied. Roemenië moet eerlijk worden beoordeeld, aan de hand van dezelfde criteria als voor de landen die voor ons tot het Schengengebied zijn toegetreden. Ik vertrouw op de steun van het Hongaarse voorzitterschap in dezen.
<SPEAKER ID="117" NAME="Marian-Jean Marinescu" LANGUAGE="RO">
Ik wil u bedanken voor uw steun aan Bulgarije en Roemenië om toe te treden tot het Schengengebied. Het is waar dat er, zoals u zei, zeer grote inspanningen zijn geleverd. Roemenië heeft zich grote financiële en menselijke inspanningen getroost. De met de hulp van de Frans-Duitse EADS-groep geïnstalleerde systemen zijn de meest moderne in de Europese Unie. Ik ben ervan overtuigd dat bijvoorbeeld de zeegrenzen van Roemenië veel beter beschermd zijn dan vergelijkbare grenzen in andere lidstaten.
<P>
Alle evaluatierapporten voor Roemenië zijn positief. Roemenië voldoet aan alle Schengenvereisten. Het is dan ook normaal om een antwoord te verwachten dat strookt met de EU-regels. In dit proces is de steun van het Hongaarse voorzitterschap vereist.
<P>
Een ander belangrijk thema op de agenda van het voorzitterschap heeft betrekking op de bevordering van de Donaustrategie. De Donaustrategie is een gezamenlijk project, waarbij alle partners hun toezeggingen moeten nakomen om te zorgen dat het werk wordt uitgevoerd en dat de aangenomen doelstellingen worden gehaald. Er moet een programma worden uitgevoerd voor het toepassen van de strategische prioriteiten, zonder dat er extra middelen worden toegevoegd aan de bestaande begrotingslijnen. De geoormerkte middelen moeten worden aangevuld door bijdragen van de betrokken staten en door de mogelijkheid om ongebruikte middelen uit andere segmenten opnieuw toe te wijzen.
<SPEAKER ID="118" NAME="Cristian Dan Preda" LANGUAGE="RO">
Ik verwelkom het feit dat het Hongaarse voorzitterschap van de Raad van de Europese Unie in zijn zesmaandelijkse programma zijn steun heeft uitgesproken voor de toetreding van Roemenië en Bulgarije tot het Schengengebied, als een daadwerkelijke prestatie van Europese integratie voor de burgers van de Unie. Volgens het document dat premier Viktor Orbán heeft gepresenteerd, verklaart het Hongaarse voorzitterschap het volgende: "Wij willen deze twee lidstaten toelaten tot het Schengengebied zodra zij aan alle voorwaarden voldoen.” Deze verklaring wordt gegeven op een moment waarop de discussie over toetreding tot het Schengengebied van beide landen, die in 2007 zijn toegetreden tot de EU, van een strikt technische op een politieke toon overgaat. Er wordt al gesproken over uitstel, zelfs als volledig aan de technische eisen wordt voldaan. Daarom denk ik dat we ons moeten inspannen om het vertrouwen te vergroten. Dialoog is daarvoor een essentieel hulpmiddel. Zonder dialoog zullen de Europeanen uit Bulgarije of Roemenië zich nog steeds buitengesloten en gediscrimineerd voelen. Zitten we echt te wachten op tweederangs Europese burgers?
<SPEAKER ID="119" NAME="Joanna Senyszyn" AFFILIATION="S&amp;D">
schriftelijk. - (PL) Sport is een van de prioriteiten van het Hongaarse voorzitterschap. Dit is zeer belangrijk nieuws voor de sportwereld en vooral voor de miljoenen Europeanen die op amateurniveau sport en recreatieve lichamelijke activiteiten beoefenen. Ondanks het nieuwe juridische kader is er amper vooruitgang geboekt inzake het scheppen van betere voorwaarden voor de financiering van sportevenementen in Europa. Aan amateursport wordt in het publieke debat en bij sociaal onderzoek nauwelijks aandacht besteed. De rol van sport op amateurniveau bij het voorkomen van ziekten en het verbeteren van de leefomstandigheden en de levenskwaliteit van de Europeanen wordt onderschat. De voordelen van regelmatige lichaamsbeweging kunnen in vier categorieën worden onderverdeeld: voordelen voor de gezondheid, sociale voordelen, economische voordelen en politieke voordelen. Dankzij de beoefening van amateursport kunnen tal van beleidsdoelstellingen worden bereikt, zoals het bevorderen van gezondheid en cultuur, onderwijs, sociale integratie, het tegengaan van discriminatie, het terugdringen van criminele activiteiten en het bestrijden van drugsverslaving. Sport draagt ook bij tot een vermindering van de kosten voor gezondheidszorg.
<P>
Met het oog hierop zou ik het Hongaarse voorzitterschap attent willen maken op schriftelijke verklaring 62/2010 van het Europees Parlement over meer steun van de Europese Unie voor amateursporten, die ik mede heb opgesteld. Deze verklaring bewijst dat we veel belang hechten aan sport en dat we ons inzetten voor de verbetering van de levenskwaliteit van de inwoners van Europa. In deze verklaring vragen we om in de mededeling over sport de nodige aandacht te besteden aan amateursporten en om zorg te dragen voor voldoende financiële middelen voor het sportprogramma van de EU. Meer steun van de Europese Unie voor amateursporten is immers synoniem met het bevorderen van een gezondere levensstijl voor miljoenen Europeanen.
<SPEAKER ID="119" NAME="Czesław Adam Siekierski" AFFILIATION="PPE">
schriftelijk. - (PL) Dit voorzitterschap staat volledig in het teken van het motto 'een Sterk Europa'. De crisis en de besluiten die tot dusver op het niveau van de lidstaten zijn genomen, maken duidelijk dat er niet minder, maar meer Europa nodig is om de huidige uitdagingen het hoofd te bieden. Het bestrijden van de crisis, het aanpakken van het probleem van de overheidsschulden van de lidstaten en het uitwerken van nieuwe maatregelen om de stabiliteit in de eurozone te verzekeren en het economisch bestuur te versterken, zouden onze voornaamste prioriteiten moeten zijn. Het Hongaarse voorzitterschap zet in op de 'menselijke factor' en in het bijzonder op een toename van de werkgelegenheid. Europa streeft naar duurzame groei, die moet worden gegarandeerd door het scheppen van nieuwe banen en door sociale integratie. In het licht van de toenemende behoefte om de gasvoorziening veilig te stellen, moeten we zo spoedig mogelijk stappen ondernemen om tot een gemeenschappelijk energiebeleid te komen. Volgens mij is het positief dat in het activiteitenprogramma ook het regionale aspect tot uiting komt. Het gaat onder meer om de strategie voor het Donaugebied, een Europese Roma-strategie en kwesties in verband met het Oostelijk Partnerschap. Er wordt eveneens overwogen om het Schengengebied uit te breiden met Roemenië en Bulgarije. Dit is van fundamenteel belang omdat alle EU-lidstaten dezelfde rechten moeten hebben. Mogelijk kunnen de toetredingsonderhandelingen met Kroatië nog tijdens het Hongaarse voorzitterschap worden afgerond. Een verantwoord uitbreidingsbeleid moet zorgen voor stabiliteit, vrede en cohesie op het Europese continent. Het referentiepunt voor de werkzaamheden van het Belgische voorzitterschap was Europa, in de ruimste zin van het woord. Dit betekent echter niet dat de nationale benadering waarvoor Hongarije waarschijnlijk zal kiezen, niet verenigbaar of zelfs in strijd is met de benadering van de Gemeenschap.
<SPEAKER ID="120" NAME="Csaba Sógor" AFFILIATION="PPE">
schriftelijk. - (HU) Naar aanleiding van het Hongaarse voorzitterschap maakten verscheidene mensen bezwaar tegen het tapijt dat als gezicht van het voorzitterschap wordt gebruikt, en dan vooral het deel van de landkaart waarop de gebeurtenissen van 1848 te zien zijn. Het gaat om de kaart van Europa in 1848. Hierop is onder andere te zien dat Hongarije al in 1848 streed voor de vrijheid van de mensen die er woonden, ook voor persvrijheid. Als Hongaar uit Transsylvanië hoor ik nu bij Roemenië. Als inwoner van dit land wil ik graag iets zeggen over het uitbreidingsproces van het Schengengebied. De twaalf lidstaten die als laatste zijn toegetreden, namen deel aan de bouw van een gemeenschappelijk Europa in de hoop dat voor hen dezelfde rechten en verplichtingen zouden gelden als voor de oude lidstaten. Roemenië dacht ook dat na naleving van de juiste technische criteria het land op het van tevoren bepaalde tijdstip deel kon uitmaken van het Schengengebied zonder binnengrenzen. Nu gaan er toch stemmen op dat bepaalde lidstaten naast de van tevoren vastgelegde criteria aanvullende voorwaarden willen stellen aan Roemenië. Ik vraag het Hongaarse voorzitterschap er alles aan te doen om onze gemeenschappelijke regels te respecteren en de tegenstanders te wijzen op de enorme negatieve gevolgen van hun standpunt, want het behoud van de geloofwaardigheid van de EU is in het belang van ons allemaal, van alle 27 regeringen. Ten slotte nog een opmerking over het tapijt: tapijten zijn nuttige benodigdheden, ze bewijzen ons een dienst en je kunt er ook je voeten op vegen. Het geeft aan dat het motto 'Een sterk Europa' van het Hongaarse voorzitterschap voor dienstbaarheid staat. Daarin zijn wij, Roemeense, Slowaakse, Europese minderheden ook partners.
<SPEAKER ID="121" NAME="Michèle Striffler" AFFILIATION="PPE">
schriftelijk. - (FR) Het Hongaarse voorzitterschap komt op een voor Europa cruciaal moment, in een tijd waarin sommige landen nog steeds te kampen hebben met een ernstige economische en sociale crisis. De stabiliteit van de euro moet een van de prioriteiten van het Hongaarse voorzitterschap zijn en ik twijfel er geen moment aan dat de Raad er alles aan zal doen om monetaire speculatie te bestrijden en dat er grote vooruitgang geboekt zal worden op het terrein van Europees economisch bestuur.
<P>
Ten tweede verwacht ik van het Hongaarse voorzitterschap dat ze er alles aan zal doen om, in samenwerking met de andere Europese instellingen, een echte Europese strategie voor de integratie van de Roma te ontwikkelen. Het invoeren van een dergelijke strategie vind ik van groot belang en ik hoop dat het Hongaarse voorzitterschap deze kwestie zal aanpakken.
<P>
Tot slot wil ik uitdrukking geven aan mijn solidariteit met de Hongaarse regering, in verband met de controverse die tijdens de eerste dagen van het Hongaarse voorzitterschap is ontstaan, in het bijzonder rondom de mediawet. Niemand trekt in twijfel dat Hongarije een democratie is en de heer Orbán heeft aangegeven dat hij bereid is de wet aan te passen als de Commissie laat zien dat deze in strijd is met het Europees recht. Ik roep eenieder op zijn verantwoordelijkheid te nemen en een einde te maken aan deze zinloze controverse.
<SPEAKER ID="122" NAME="Nuno Teixeira" LANGUAGE="PT">
Hongarije bekleedt het voorzitterschap van de Europese Unie op een moment dat de economische en sociale crisis nog steeds voortduurt. De basispunten van het programma van het laatste land dat samen met Spanje en België deel uitmaakt van de voorzitterschapstrojka zijn economisch herstel, integratie van de Roma, de energiestrategie, het uitbreidingsproces en de betrokkenheid van de burgers bij het Europese integratieproces. Voor wat betreft het economisch herstel staan de institutionalisering van het Europees financieel stabilisatiemechanisme en het Europees Semester in het programma als essentieel aangemerkt. Ik ben van oordeel dat het van buitengewoon belang is om de samenwerking en de coördinatie op economisch niveau aan te zwengelen als middel om het concurrentie- en innovatievermogen van Europa te verbeteren en op die manier toekomstige crises te voorkomen en/of te voorzien. De nieuwe vervoersstrategie voor de periode 2011-2020 zal worden aangenomen, samen met de amendementen op de richtlijn betreffende het vervoersnet, wat essentieel is voor de voltooiing van de interne markt en de sociale, economische en territoriale samenhang. Wegvervoer, scheepvaart op de binnenwateren van de Europese Unie en de toepassing van het Galileo-systeem zijn andere kwesties die besproken zullen worden. Het regionale beleid tekent zich opnieuw af als de horizontale pijler die de gehele Hongaarse strategie ondersteunt en in staat is om te voorzien in geïntegreerde oplossingen voor de economische crisis en de regionale ongelijkheden. De toekenning van het meerjarig financieel kader vanaf 2014 profileert zich als het voornaamste discussiepunt van het Hongaarse voorzitterschap.
<SPEAKER ID="122" NAME="Silvia-Adriana Ţicău" LANGUAGE="RO">
Het Hongaarse voorzitterschap van de Raad van de Europese Unie heeft als brede doelstelling een versterking van de institutionele, economische, sociale en politieke aspecten van de Unie geformuleerd. Het Hongaarse voorzitterschap van de Raad heeft zich ook verbonden aan het aannemen en lanceren van de tenuitvoerlegging van de EU-Donaustrategie. Dit zal een zeer belangrijke rol spelen in alle staten langs de Donau en zal het Europese integratieproces op de Westelijke Balkan helpen bestendigen.
<P>
We wachten met belangstelling op de publicatie van het 'Witboek betreffende het vervoersbeleid van de Europese Unie voor 2011-2020', een belangrijk gebied voor economische ontwikkeling en de economische en sociale cohesie van de Unie.
<P>
Gezien het feit dat de debatten over de financiële vooruitblik zijn begonnen, roepen we het Hongaarse voorzitterschap op om de debatten binnen de Raad over dit document te versnellen, zodat in het TEN-T-herzieningsproces rekening kan worden gehouden met de uitkomst daarvan.
<P>
Aangezien een op de zes mensen in de EU blootstaat aan het risico op armoede, roepen wij de Raad op om armoedebestrijding als hoofdprioriteit te beschouwen en hier specifieke maatregelen voor aan te nemen.
<P>
Ik verwelkom verder de intentie van het Hongaarse voorzitterschap om politieke overeenstemming te bereiken over vaststelling van een Europees kader voor integratie van de Roma, evenals de beoogde opstelling van de Europese strategie inzake handicaps.
<SPEAKER ID="122" NAME="Rafał Trzaskowski" AFFILIATION="PPE">
schriftelijk. - (PL) Een sterk Europa, de totstandkoming van een efficiënt economisch bestuur in de EU en het zoeken van toenadering tot de buurlanden van de Unie zijn enkele prioriteiten van het Hongaarse voorzitterschap. Het spreekt vanzelf dat het voorzitterschap bij zijn werkzaamheden met betrekking tot deze onderwerpen op onze steun kan rekenen. Het is voor ons eveneens van bijzonder belang dat het voorzitterschap werk wil maken van een nauw partnerschap met het Europees Parlement. Als Parlementslid dat zich vooral bezighoudt met institutionele vraagstukken enerzijds en als vertegenwoordiger van het land dat na Hongarije het roer van de Unie zal overnemen anderzijds, zou ik nog een kwestie onder de aandacht willen brengen. Het Hongaarse voorzitterschap is uiterst belangrijk, niet alleen wegens zijn prioriteiten die sterk aansluiten bij die van het Poolse voorzitterschap, maar ook omdat dit nog steeds een overgangsvoorzitterschap is. In het Verdrag van Lissabon wordt de rol van het voorzitterschap weliswaar beperkt, maar deze rol is nog niet volledig ingevuld. Het is nu de laatste kans om dat te doen. Over welke instrumenten Polen tijdens het volgende voorzitterschap zal kunnen beschikken, hangt af van de positie die Hongarije tijdens deze zes maanden in de institutionele puzzel van de Europese Unie zal weten te bemachtigen. Met het oog hierop zal ik het werk van het voorzitterschap met nog meer belangstelling volgen.
<SPEAKER ID="123" NAME="Angelika Werthmann" LANGUAGE="DE">
Hongarije neemt de fakkel van België over als fungerend voorzitter van de Raad. Dat zijn twee lidstaten waartussen de verschillen niet groter zouden kunnen zijn. De ene is het prototype van een traditioneel Europese staat en de andere een land dat zijn weg in Europa nog aan het zoeken is. Ik hoop dat het Hongaarse raadsvoorzitterschap de door België ingeslagen weg, waarbij de klemtoon op het gemeenschappelijk belang van Europa ligt, verder zal bewandelen. Het Hongaarse voorzitterschap heeft een omvangrijke lijst met prioriteiten voorgesteld. Als een manier om de EU dichter bij de burgers te brengen, heeft Hongarije zichzelf ten doel gesteld om het Handvest van grondrechten te implementeren. Dat zou wel eens 'interessant' kunnen worden, aangezien Hongarije momenteel felle kritiek oogst vanwege zijn nieuwe mediawet, die indruist tegen artikel 11 van het Handvest van de grondrechten van de Europese Unie. Als lid van de Begrotingscommissie heb ik met name belangstelling voor de ontwikkelingen op het gebied van versterkt financieel toezicht en van het permanent crisismechanisme. België heeft het goede voorbeeld gegeven en het pad geëffend om bijzondere aandacht aan sociale kwesties te geven. Laten we hopen dat Hongarije dat voorbeeld volgt.
